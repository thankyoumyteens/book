<html xmlns="http://www.w3.org/1999/xhtml" xml:lang="zh-CN">

<head>
    <meta http-equiv="Content-Type" content="text/html; charset=utf-8" />
    <meta name="provider" content="www.cnepub.com" />
    <meta name="builder" content="epubBuilder present by www.cnepub.com" />
    <meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。" />
    <link rel="stylesheet" type="text/css" href="../css/main.css" />
    <title>地形篇</title>
</head>

<body>
    <div>
        <h3>地形篇</h3>
        <p class="comment">曹操曰：欲战，审地形以立胜也。</p>
        <p class="comment">李筌曰：军出之后，必有地形变动。</p>
        <p class="comment">王皙曰：地利当周知险、隘、支、挂之形也。</p>
        <p class="comment">张预曰：凡军有所行，先五十里内山川形势，使军士伺其伏兵，将乃自行视地之势，因而图之，知其险易。故行师越境，审地形而立胜。故次行军。</p>
        <p>孙子曰：地形有通者，</p>
        <p class="comment">梅尧臣曰：道路交达。</p>
        <p>有挂者，</p>
        <p class="comment">梅尧臣曰：网罗之地，往必挂缀。</p>
        <p>有支者，</p>
        <p class="comment">梅尧臣曰：相持之地。</p>
        <p>有隘者，</p>
        <p class="comment">梅尧臣曰：两山通谷之间。</p>
        <p>有险者，</p>
        <p class="comment">梅尧臣曰：山川丘陵也。</p>
        <p>有远者。</p>
        <p class="comment">曹操曰：此六者，地之形也。</p>
        <p class="comment">梅尧臣曰：平陆也。</p>
        <p class="comment">杜佑曰：此六地之名，教民居之得便利则胜也。</p>
        <p class="comment">张预曰：地形有此六者之别也。</p>
        <p>我可以往，彼可以来，曰通；</p>
        <p class="comment">杜佑曰：谓俱在平陆，往来通利也。</p>
        <p class="comment">张预曰：俱在平陆，往来通达。</p>
        <p>通形者，先居高阳，利粮道，以战则利。</p>
        <p class="comment">曹操曰：宁致人，无致于人。</p>
        <p class="comment">李筌曰：先之以待敌。</p>
        <p class="comment">杜牧曰：通者，四战之地，须先据高阳之处，勿使敌人先得，而我后至也。利粮道者，每于津厄，或敌人要冲，则筑垒或作甬道以护之。</p>
        <p class="comment">贾林曰：通形（利）者，无有岗权，亦无要害，故两通往来。处高易于望候，向阳视生，通粮道便易转运，于此利于战也。</p>
        <p class="comment">杜佑曰：宁致人，无致于人。己先据高地，分为屯守于归来之路，无使敌绝己粮道也。</p>
        <p class="comment">梅尧臣曰：先据高阳，利粮道，厄敌人来至，我战则利。</p>
        <p>王皙注同曹操。</p>
        <p>何氏同杜佑注。</p>
        <p class="comment">张预曰：先处战地以待敌，则致人而不致于人。我虽居高面阳，坐以致敌，亦虑敌人不来赴战，故须使粮响不绝，然后为利。</p>
        <p>可以往，难以返，曰挂；</p>
        <p class="comment">杜佑曰：挂者，牵挂也。</p>
        <p>挂形者，敌无备，出而胜之；敌若有备，出而不胜，难以返，不利。</p>
        <p class="comment">李筌曰：往不宜返曰挂。</p>
        <p class="comment">杜牧曰：挂者，险阻之地，与敌共有，犬牙相错，动有挂碍也。往攻敌，敌若无备，攻之必胜，则虽与险阻相错，敌人已败，不得复邀我归路氨若往攻敌人，敌人有备，不能胜之，则为敌人守险阻，邀我归路，难以返也。</p>
        <p class="comment">陈皞曰：不得已陷在此，则须为持久之计，掠取敌人之粮，以伺利便而击之。</p>
        <p class="comment">杜佑曰：敌无备，出攻之，胜可也；有备，不得胜之，则难还返也。</p>
        <p class="comment">梅尧臣曰：出其不意，往则获利；若其有备，往必受制。</p>
        <p class="comment">张预曰：察知敌情果为无备，一举而胜之，则可矣。若其有备，出而弗克，欲战则不可留，欲归则不得返，非所利也。</p>
        <p>我出而不利，彼出而不利，曰支；</p>
        <p class="comment">杜佑曰：支，久也，俱不便久相持也。</p>
        <p class="comment">张预曰：各守险固，以相支持。</p>
        <p>支形者，敌虽利我，我无出也；引而去之，令敌半出而击之，利。</p>
        <p class="comment">李筌曰：支者，两俱不利，如挂之形，故各分其势。</p>
        <p class="comment">杜牧曰：支者，我与敌人各守高险，对垒而军，中有平地，狭而且长，出军则不能成阵，遇敌则自下御上，彼我之势，俱不利便。如此，则堂堂引去，伏卒待之；敌若蹑我，候其半出，发兵击之则利。若敌人先去以诱我，我不可出也。</p>
        <p class="comment">陈皞曰：此说理繁而语倒。但彼此出军，地形不便，敌若设利诱我而去，我慎勿追之。我若引去，敌止则已；若来袭我，候其半出，则急击之。</p>
        <p class="comment">贾林曰：支者，隔险隘可以相要截，足得相支持，故不利先出也。</p>
        <p class="comment">杜佑曰：利，利我也。佯背我去，我无出逐，待其引而击之，可败也。</p>
        <p class="comment">梅尧臣曰：各居所险，先出必败。利而诱我，我不可爱，伪去引敌，半出而击。</p>
        <p class="comment">王皙曰：敌不肯至，则设奇伏而退；且诡之，令必出。</p>
        <p class="comment">张预曰：利我，谓佯背我去也，不可出攻，我舍险则反为所乘，当自引去。敌若来追，伺其半出，行列未定，锐卒攻之，必获利焉。李靖兵法曰：“彼此不利之地，引而佯去，待其半出而邀击之。”</p>
        <p>隘形者，我先居之，必盈之以待敌；</p>
        <p class="comment">杜佑曰：盈，满也。以兵陈满隘形，欲使敌不得进退也。</p>
        <p>若敌先居之，盈而勿从，不盈而从之。</p>
        <p class="comment">曹操曰：隘形者，两山间通谷也，敌势不得挠我也。我先居之，必前齐隘口，陈而守之，以出奇也。敌若先居此地，齐口陈，勿从也。即半隘陈者从之，而与敌共此利也。</p>
        <p class="comment">李筌曰：盈，平也。敌先守隘，我去之。赵不守井隆之口，韩信下之；陈豨不守漳水，高祖下之是也。</p>
        <p class="comment">杜牧曰：盈者，满也。言遇两山之间，中有通谷，则须当山口为营，与两山口齐，如水之在器而盈满也。</p>
        <p class="comment">杜佑曰：谓齐口，亦满也。如水之满器，与口齐也。若我居之，平易险阻，皆制在我，然后出奇以制敌。若敌人据隘之半，不知齐口满盈之道，我则入隘以从之；盖敌亦在隘，我亦在隘，俱得地形，胜败在我，不在地形也。夫齐口盈满之术，非惟隘形独解有口，譬如平坡迥泽，车马不通，舟楫不胜，中有一迳，亦须据其路口，使敌不得进也。诸可知矣。</p>
        <p class="comment">陈皞曰：隘口言阵是也，言营非也。</p>
        <p class="comment">贾林曰：从，逐也；盈，实也。敌若实而满之，则不可逐讨；若虚而无备，则入而讨之。</p>
        <p>梅尧臣同杜牧注。</p>
        <p>王皙同曹操注。</p>
        <p class="comment">张预曰：左右高山，中有平谷，我先至之，必齐满山口以为阵，使敌不得进也。我可以出奇兵，彼不能以挠我。敌若先居此地，盈塞隘口而阵者，不可从也。若虽守隘口，俱不齐满者，入而从之，与敌共此险阻之利。吴起曰：“无当天灶。”天灶者，大谷之口，言不可迎隘口而居之也。</p>
        <p>险形者，我先居之，必居高阳以待敌；</p>
        <p class="comment">杜佑曰：居高阳之地，以待敌人；敌人从其下阴而来，击之则胜。</p>
        <p>若敌先居之，引而去之，勿从也。</p>
        <p class="comment">曹操曰：地形险隘，尤不可致于人。</p>
        <p class="comment">李筌曰：若险阻之地，不可后于人。</p>
        <p class="comment">杜牧曰：险者，山峻谷深，非人力所能作为，必居高阳以待敌。若敌人先据之，必不可以争，则当引去。阳者，南面之地，恐敌人持久，我居阴而生疾也。今若于崤渑遇敌，则先据北山，此乃是面阴而背阳也；高、阳二者，止可舍阳而就高，不可舍高而就阳。孙子乃统而言之也。</p>
        <p class="comment">杜佑曰：地险先据，则不致于人也。</p>
        <p class="comment">梅尧臣曰：先得险固，居高就阳，待敌则强。敌苟先之，就战则殆，引去勿疑。</p>
        <p class="comment">王皙曰：此亦争地，若唐太宗先据武牢，以待窦建德是也。</p>
        <p class="comment">张预曰：平陆之地，尚宜先据，况险厄之所，岂可以致于人？故先处高阳，以佚待劳，则胜矣。若敌已据此地，宜速引退，不可与战。</p>
        <p>裴行俭讨突厥，尝际晚下营，堑垒方周，忽令移就崇冈。将士不悦，以谓不可劳众。行俭不从，速令徒之。是夜，风雨暴至，前设营所，水深丈余，将吏惊服。以此观之，居高阳不惟战便，亦无水涝之患也。</p>
        <p>远形者，势均，难以挑战，战而不利。</p>
        <p class="comment">曹操曰：挑战者，延敌也。</p>
        <p class="comment">李筌曰：力敌而挑，则利未可知也。</p>
        <p class="comment">杜牧曰：譬如我与敌垒相去三十里，若我来就敌垒，而延敌欲战者，是我困敌锐，故战者不利。若敌来就我垒，延我欲战者，是我佚敌劳，敌亦不利。故言势均。然则如何？曰：欲必战者，则移相近也。</p>
        <p class="comment">陈皞曰：夫与敌营垒相远，兵力又均，难以挑战，战则不利。故下文云，势均以一击十曰走是也。夫挑战先须料我兵众强弱，可以加敌，则为之；不然，则不可轻进，自取败也。</p>
        <p class="comment">孟氏曰：兵势既均，我远入挑，则不利也。</p>
        <p class="comment">杜佑曰：挑，迎敌也。远形，夫国远也。地势均等，无独便利，先挑之战，不利也。</p>
        <p class="comment">梅尧臣曰：既均一，挑战则劳，致敌则佚。</p>
        <p class="comment">王皙曰：以远致我，劳也。</p>
        <p class="comment">张预曰：营垒相远，势力又均，止可坐以致敌，不宜挑人而求战也。</p>
        <p>凡此六者，地之道也；将之至任，不可不察也。</p>
        <p class="comment">李筌曰：此地形之势也。将不知者以败。</p>
        <p class="comment">贾林曰：天生地形，可以目察。</p>
        <p class="comment">梅尧臣曰：夫地形者，助兵立胜之本，岂得不度也？</p>
        <p class="comment">张预曰：六地之形，将不可不知。</p>
        <p>故兵有走者，有弛者，有陷者，有崩者，有乱者，有北者。凡此六者，非天之灾，将之过也。</p>
        <p class="comment">贾林曰：走、弛、陷、崩、乱、北，皆败坏大小变易之名也。</p>
        <p class="comment">张预曰：凡此六败，咎在人事。</p>
        <p>二夫势均，以一击十，曰走；</p>
        <p class="comment">曹操曰：不料力。</p>
        <p class="comment">李筌曰：不量力也。若得形便之地，用奇伏之计，则可矣。</p>
        <p class="comment">杜牧曰：夫以一击十之道，先须敌人与我将之智谋、兵之勇怯、天时地利、饥饱劳佚，十倍相悬，然后可以奋一击十。若势均力敌，不能自料以我之一击敌之十，则须奔走，不能返舍复为驻止矣。</p>
        <p class="comment">梅尧臣曰：势虽均而兵甚寡，以寡击众，必走之道也。</p>
        <p class="comment">王皙曰：不待斗而走也。</p>
        <p class="comment">张预曰：势均谓将之智勇、兵之利钝，一切相敌也。夫体敌势等，自不可轻战；况奋寡以击众，能无走乎？</p>
        <p>二卒强吏弱，曰弛；</p>
        <p class="comment">曹操曰：吏不能统，故弛坏。</p>
        <p class="comment">杜牧曰：言卒伍豪强，将帅懦弱，不能驱率，故弛坼坏散也。国家长庆初，命田布帅魏以伐王延湊。布长在魏，魏入轻易之，数万人皆乘驴行营，布不能禁。居数月，欲合战，兵士溃散。布自刭身死。</p>
        <p class="comment">贾林曰：令（今）之不从，威之不服，见敌则乱，不坏何为？</p>
        <p class="comment">梅尧臣曰：吏无统率者，则军政弛坏。</p>
        <p>王皙同曹操注。</p>
        <p class="comment">何氏曰：言卒伍豪强，将帅懦弱，不能驱领，故弛坼坏散也。</p>
        <p class="comment">张预曰：士卒豪悍，将吏懦弱，不能统辖约束，故军政弛坏也。吴楚相攻，吴公子光曰：“楚军多宠，政令不一，帅贱而不能整，无大威命，楚可败。”果大败楚师也。</p>
        <p>二吏强卒弱，曰陷；</p>
        <p class="comment">曹操曰：吏强欲进，卒弱辄陷，败也。</p>
        <p class="comment">李筌曰：陷，败也。卒弱不一，则难以为战，是以强陷也。</p>
        <p class="comment">杜牧曰：言欲为攻取，士卒怯弱，不量其力强进之，则陷没于死地也。</p>
        <p class="comment">陈皞曰：夫人皆有血气，谁无斗敌之心？若将乏刑德，士乏训练，则人皆懦怯，不可用也。</p>
        <p class="comment">贾林曰：士卒皆羸，鼓之不进；吏强独战，徒陷其身也。</p>
        <p class="comment">梅尧臣曰：吏虽强进，不能激之以勇，故陷于死。</p>
        <p class="comment">王皙曰：为下所陷。</p>
        <p class="comment">张预曰：将吏刚勇欲战，而士卒素乏训练，不能齐勇同奋，苟用之，必陷于亡败。</p>
        <p>二大吏怒而不服，遇敌怼而自战，将不知其能，曰崩；</p>
        <p class="comment">曹操曰：大吏，小将也。大将怒之而不压服，忿而赴敌，不量轻重，则必（心）崩坏。</p>
        <p class="comment">李筌曰：将为敌所怒，不料强弱，驱士卒如命者，必崩坏。</p>
        <p class="comment">杜牧曰：春秋时，楚子伐郑，晋师救之。伍参言于楚子曰：“晋之从政者新，未能行令；其佐先縠 刚愎不仁，未肯用命；其三帅者专行不获听而无上，众无适从。此行也，晋师必败。”晋魏椅求公族未得而怒，欲败晋师，请致师，不许；请使，许之。遂往请战而还。赵旃求卿未得，请挑战，不许；召盟，许之。与魏錡皆命而往。郤克曰：“二憾往矣，弗备必败。”随会曰：“若二子怒楚，楚人乘我，丧师无日矣！不如备之。”先縠曰：“不可。”随会使巩朔、韩穿师七覆于敖前，故上军不败，而中军下军果败。七覆，七处伏兵也；敖，山名也。</p>
        <p class="comment">陈皞曰：此大将无理而怒小将，使之心内怀不服，因缘怨怒，遇敌便战，不顾能否，所以大败也。</p>
        <p class="comment">賈林曰：自上堕下曰崩。大吏小将不相压伏，崩坏之道；将又不量己之能否，不知卒之勇怯，强与敌斗，自取贼害，岂非自上而崩乎？</p>
        <p class="comment">梅尧臣曰：小将心怒而不服，遇敌怨怼而不顾，自取崩败者，盖将不知其能也。</p>
        <p class="comment">王皙曰：谓将怒不以理，且不知裨佐之才，激致其凶怼，如山之崩坏也。</p>
        <p class="comment">何氏曰：三军同力，上下一心，则胜也。</p>
        <p class="comment">张预曰：大凡百将一心，三军同力，则能胜敌。今小将恚怒而不服于大将之令，意欲俱败，逢敌便战，不量能否，故必崩覆。晋伐秦，苟僵行令是也。曰：“鸡鸣而驾，唯余马首是瞻。”栾书怒曰：“晋国之命，未是有也！”遂弃之归。又赵穿恶臾骈而逐秦，魏錡怒晋师而乘楚。</p>
        <p>二将弱不严，教道不明，吏卒无常，阵兵纵横，曰乱；</p>
        <p class="comment">曹操曰：为将若此，乱之道也。</p>
        <p class="comment">李筌曰：将或有一于此，乱之道也。</p>
        <p class="comment">杜牧曰：言吏卒皆不拘常度，故引兵出阵，或纵或横，皆自乱之也。</p>
        <p class="comment">贾林曰：威令既不严明，士卒则无常禀，如此军幕不乱何为？谓将无严令，赏罚不行之故。</p>
        <p class="comment">梅尧臣曰：懦而不严，则士无常检；教而不明，则出阵纵横不整。乱之道也。</p>
        <p class="comment">王皙曰：乱者不胜其败。</p>
        <p class="comment">张预曰：将弱不严，谓将帅无威德也。教道不明，谓教阅无古法也。吏卒无常，谓将臣无久任也。陈兵纵横，谓士卒无节制也。为将若此，自乱之道。</p>
        <p>二将不能料敌，以少合众，以弱击强，兵无选锋，曰北。</p>
        <p class="comment">曹操曰：其势若此，必走之兵也。</p>
        <p class="comment">李筌曰：军败曰北，不料敌也。</p>
        <p class="comment">杜牧曰：卫公李靖兵法有战锋队，言拣择敢勇之士，每战皆为先锋。《司马法》曰：“选良次兵，益人之强。”注曰：“勇猛劲捷，战不得功，后战必选于前，当以激致其锐气也。”</p>
        <p>东晋大将军谢玄北镇广陵时，苻坚强盛，玄多募勇劲。刘牢之、何谦、诸葛侃、高衡、刘轨、田洛、孙无终等以骁猛应募，玄以牢之领精锐为前锋，百战百胜，号为北府兵。敌人畏之，所向必克也。</p>
        <p class="comment">贾林曰：兵锋不选利钝，士卒不知勇怯，如此用兵，自取背道也。</p>
        <p class="comment">梅尧臣曰：不能量敌情，以少当众，不能选精锐，以弱击强，皆奔北之理也。</p>
        <p class="comment">何氏曰：夫士卒疲勇，不可混同为一，一则勇士不劝疲兵，因有所容，出而不战，自败也。故《兵法》曰：“兵无选锋曰北。”昔齐以技击强，魏以武卒奋，秦以锐士胜，汉有三河侠士剑客奇材，吴谓之解烦，齐谓之决命，唐谓之跳汤，是皆选锋之别名也。兵之胜术，无先于此。凡军众既具，则大将勒诸营，各选精锐之士，须矫健出众、武艺轶格者，部为别队，大约十人选一人，万人选千人。所选务寡，要在必当，择腹心幢将统率，自大将亲兵前锋奇伏之类，皆品量配之也。</p>
        <p class="comment">张预曰：设若奋寡以击众，驱弱以敌强，又不选骁勇之士，使为先锋，兵必败北也。凡战必用精锐为前锋者，一则壮吾志，一则挫敌威也。故尉缭子曰；“武士不选，则众不强。”曹公以张辽为先锋而败鲜卑，谢玄以刘牢之领精锐而拒苻坚是也。</p>
        <p>二凡此六者，败之道也；</p>
        <p class="comment">陈皞曰：一曰不量寡众；二曰本乏刑德，三曰失于训练，四曰非理兴怒，王曰法令不行，六曰不择骁果，此名六败也。</p>
        <p>二将之至任，不可不察也。</p>
        <p class="comment">张预曰：已上六事，必败之道。</p>
        <p>二夫地形者，兵之助也。</p>
        <p>杜牧日：夫兵之主，在于仁义节制而已。若得地形，可以为兵之助，所以取胜也。助一作易。</p>
        <p class="comment">陈皞曰：天时不如地利。</p>
        <p class="comment">孟氏曰：地利待人而险。</p>
        <p class="comment">贾林曰：战虽在兵，得地易胜，故曰兵之易也。山可障，水可灌，高胜卑，险胜平也。</p>
        <p class="comment">王皙曰：兵道则在人。</p>
        <p class="comment">张预曰：能审地形者，兵之助耳，乃末也。料敌制胜者，兵之本也。</p>
        <p>料敌制胜，计险厄远近，上将之道也。</p>
        <p class="comment">杜牧曰：馈用之费，人马之力，攻守之便，皆在险厄远近也。言若能料此以制敌，乃为将臻极之道。</p>
        <p class="comment">王皙曰：料敌穷极之情，险厄远近之利害。此兵道也。</p>
        <p class="comment">何氏曰：知敌知地，将军之职。</p>
        <p class="comment">张预曰：既能料敌虚实强弱之情，又能度地险厄远近之形，本末皆知，为将之道毕矣。</p>
        <p>三知此而用战者必胜，不知此而用战者必败。</p>
        <p class="comment">杜牧曰：谓知险厄远近也。</p>
        <p class="comment">梅尧臣曰：将知地形，又知军政测胜；不知则败。</p>
        <p class="comment">张预曰：既知敌情，又知地利，以战则胜；俱不知之，以战即败。</p>
        <p>三故战道必胜，主曰无战，必战可也；战道不胜，主曰必战，无战可也。</p>
        <p class="comment">李筌曰：得战胜之道，必可战也；失战胜之道，必无战可也。立主人者，发其行也。</p>
        <p class="comment">杜牧曰：主者，君也。黄石公曰：“出军行师，将在自专；进退内御，则功难成。故圣主明王，跪而推毂曰：阃外之事，将军裁之。”</p>
        <p class="comment">盂氏曰：宁违于君，不逆士众。</p>
        <p class="comment">梅尧臣曰：将在军，君命在有不受。</p>
        <p class="comment">张预曰：苟有必胜之道，虽君命不战，可必战也；苟无必战之道，虽君命必战，可不战也。与其从令而败事，不若违制而成功，故曰：“军中不闻天子之诏。”</p>
        <p>三故进不求名，退不避罪，</p>
        <p class="comment">王皙曰：皆忠以为国也。</p>
        <p class="comment">何氏曰：进岂求名也，见利于国家士民则进也；退岂避罪也，见其蹙国残民之害，虽君命使进而不进，罪及其身不悔也。</p>
        <p>三唯人是保，而利合于主，国之宝也。</p>
        <p class="comment">李筌曰：进退皆保人，非为身也。</p>
        <p class="comment">杜牧曰：进不求战胜之名，退不避违命之罪也。如此之将，国家之珍宝，言其少得也。</p>
        <p class="comment">陈皞曰：合，犹归也。</p>
        <p class="comment">梅尧臣曰：宁违命而取胜，勿顺命而致败。</p>
        <p class="comment">王皙曰：战与不战，皆在保民利主而已矣。</p>
        <p class="comment">张预曰：进退违命，非为已也，皆所以保民命而合主利，此忠臣国家之宝也。</p>
        <p>三视卒如婴儿，故可与之赴深谿，视卒如爱子，故可与之俱死。</p>
        <p class="comment">李筌曰：若抚之如此，得其死力也。故楚子一言、三军之士皆如挟纩也。</p>
        <p class="comment">杜牧曰：战国时，吴起为将，与士卒最下者同衣食。卧不设席，行不乘骑，亲裹赢粮，与士卒分劳苦。卒有病疽，吴起吮之，其卒母闻而哭之。或问曰：“子，卒也，而将军自吮疽，何为而哭？”母曰：“往年吴公吮其父，其父不旋踵而死于敌；今复吮此子，妾不知其死所矣！”</p>
        <p class="comment">梅尧臣曰：抚而育之，则亲而不离；爱而助之，则信而不疑。故虽死与死，虽危与危。</p>
        <p class="comment">王皙曰：以仁恩结人心也。</p>
        <p class="comment">何氏曰：如后汉段颎为破羌将军，以征西羌行军，仁爱士卒，伤者亲自瞻省，手为裹疮。在边十余年，未尝一日蓐寝，与将土同苦，故皆乐为死战也。</p>
        <p>晋王浚为巴郡太守，郡边吴境，兵士苦役，生男多不举。濬乃严其科条，宽其徭课，其产育者皆与休复，所全活者数千人。及后伐吴，先在巴郡之所全活者，皆堪徭役供军。其父母戒之曰：“王府君生尔，尔必勉之，无爱死也。”故分子有父子之兵。</p>
        <p class="comment">张预曰：将视卒如子，则卒视将如父，未有父在危难，而子不致死。故荀卿曰：“臣之于君也，下之于上也，如子弟之事父兄，手足之捍头目也。”夫美酒泛流，三军皆醉，温言一抚，士同挟纩。信乎以恩遇下，古人所重也。故《兵法》曰：“勤劳之师，将必先己，暑不张盖，寒不重衣，险必下步，军井成而后饮，军食熟而后饭，军垒成而后舍。”</p>
        <p>三厚而不能使，爱而不能令，乱而不能治，譬若骄子，不可用也。</p>
        <p class="comment">曹操曰：恩不可专用，罚不可独任，若骄子之喜怒对目，还害而不可用也。</p>
        <p class="comment">李筌曰：虽厚爱人，不令如骄子者，有勃逆之心，不可用也。</p>
        <p class="comment">杜牧曰：黄石公曰：“士卒可下而不可骄。”夫恩以养士，谦以接之，故曰可下；制之以法，故曰不可骄。《吕蒙垂涕而后斩；马逸犯禾，曹公割发而自刑；两掾辞屈，黄盖诘问而俱斩。故能威克其爱，虽少必济；爱加其威，虽多必败。</p>
        <p class="comment">盂氏曰：唯务行恩，恩势已成，刑之必怨；唯务行刑，刑怨已深，恩之不附。必使恩威相参，赏罚并用，然后可以为将，可以统众也。</p>
        <p class="comment">梅尧臣曰：厚养而不使，爱宠而不教，乱法而不治，犹如骄子，安得而用也？</p>
        <p class="comment">王皙曰：恩不以严，未可济也。</p>
        <p class="comment">何氏曰：言恩不可纯任，纯任则还为已害。</p>
        <p class="comment">张预曰：恩不可以专用，罚不可以独行。专用恩，则卒如骄子而不能使。此曹公所以割发而自刑，卧龙所以垂位而行戮，杨素所以流血盈前而言笑自若，李靖所以十杀其三使畏我而不畏敌也。独行罚，则士不亲附，而不可用。此古将所以投酒，楚子所以挟旷，吴起所以分衣食，阖阎所以向劳怯也。在《易》之师初六曰“师出以律”，谓齐众以法也。九二曰“师中承天宠”，谓劝士以赏也。以此观之，王者之兵，亦德刑参任，而恩威并行矣。尉缭子曰：“不爱悦其心者，不我用也；不严畏其心者，不我举也。”故善将者，爱与畏而已。</p>
        <p>三知吾卒之可以击，而不知敌之不可击，胜之半也；</p>
        <p class="comment">梅尧臣曰：知己而不知彼，或有胜耳。</p>
        <p>三知敌之可击，而不知吾卒之不可以击，胜之半也：</p>
        <p class="comment">杜牧曰：可击者，勇敢轻死也；不可击者，顿弊怯弱也。</p>
        <p class="comment">陈皞曰：此说非也。可击不可击者，所谓兵众孰强，士卒孰练，赏罚孰明也。</p>
        <p class="comment">梅尧臣曰：知彼而不知己，或有胜耳。</p>
        <p class="comment">王皙曰：知己不知彼，知彼不知己，皆未可以决胜也。</p>
        <p class="comment">张预曰：或知己而不知彼，或知彼而不知己，则有胜有负也。唐太宗曰：“吾尝临阵，先料敌心与己之心孰审，然后彼可得而知焉；察敌气与己之气孰治，然后我可得而知焉。”言料心审治乱，察气见强弱形也，可战与不可战也。</p>
        <p>三知敌之可击，知吾卒之可以击，而不知地形之不可以战，胜之半也。</p>
        <p>曹操李筌曰：胜之半者，未可知也。</p>
        <p class="comment">杜牧曰：地形者，险易、远近、出入、迂直也。</p>
        <p class="comment">梅尧臣曰：知彼知己，而不知地形，亦或不胜。</p>
        <p class="comment">王皙曰：虽知彼己可以战，然不可亏地利也。</p>
        <p class="comment">张预曰：既知己，而又知彼，但不得地形之助，亦不可全胜。</p>
        <p>故知兵者，动而不迷，举而不穷。</p>
        <p class="comment">杜牧曰：未动未举，胜负已定，故动则不迷，举则不穷也。一云动而不困，举而不顿。</p>
        <p class="comment">陈皞曰：穷者，困也。我若识彼此之动否，量地形之得失，则进而不迷，战而不困者也。</p>
        <p class="comment">梅尧臣曰：无所不知，则动不迷暗，举不困穷也。</p>
        <p class="comment">王皙曰：善计者不迷，善军者不穷。</p>
        <p class="comment">张预曰：不妄动，故动则不误；不轻举，故举则不困。识彼我之虚实，得地形之便利，而后战也。</p>
        <p class="comment">四故曰：知彼知己，胜乃不殆；</p>
        <p class="comment">张预曰：晓攻守之术，则有胜而无危。</p>
        <p>四知天知地，胜乃不穷。</p>
        <p class="comment">李筌曰：人事、天时、地利三者同知，则百战百胜。</p>
        <p class="comment">杜佑曰：知地之便，知天之时。地之便，依险阻、向高阳也；天之时，顺寒暑、法刑德也。既能知彼知己，又按地形法天道，胜乃可全，又何难也。</p>
        <p class="comment">梅尧臣曰：知彼利，知此利，故不危；知天时，知地形，故不极。</p>
        <p>王皙同梅尧臣注。</p>
        <p class="comment">张预曰：顺天时，得地利，取胜无极。</p>
    </div>
</body>

</html>