<html xmlns="http://www.w3.org/1999/xhtml" xml:lang="zh-CN">

<head>
    <meta http-equiv="Content-Type" content="text/html; charset=utf-8" />
    <meta name="provider" content="www.cnepub.com" />
    <meta name="builder" content="epubBuilder present by www.cnepub.com" />
    <meta name="right"
        content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。" />
    <link rel="stylesheet" type="text/css" href="../css/main.css" />
    <title>作战篇</title>
</head>

<body>
    <div>
        <h3>作战篇</h3>
        <p class="comment">曹操曰：欲战必先算其费，务因粮于敌也。</p>
        <p class="comment">李筌曰：先定计，然后修战具，是以《战》次《计》之篇也。</p>
        <p class="comment">王皙曰：计以知胜，然后兴战，而具军费，犹不可以久也。</p>
        <p class="comment">张预曰：计算已定，然后完车马，利器械，运粮草，约费用，以作战备，故次《计》。</p>
        <p>孙子曰：凡用兵之法，驰车<span class="comment2">【驰车：即轻车，装载甲士用以攻击敌人的轻便战车。】</span>千驷<span class="comment2">【驷：古代原称驾一辆车的四匹马为驷，由此也把四匹马拉的一辆车称为一驷。】</span>，革车<span class="comment2">【革车：即重车，运载军需物资的辅重车。】</span>千乘，带甲十万，</p>
        <p class="comment">
            曹操曰：驰车，轻车也，驾驷马；革车，重车也，言万骑之重。车驾四马，率三万军，养二人，主炊；家子一人，主保固守衣装；厩二人，主养马，凡五人。步兵十人，重以大车驾牛。养二人，主炊；家子一人，主守衣装，凡三人也。带甲十万，士卒数也。
        </p>
        <p class="comment">李筌曰：驰车，战车也；革车，轻车也；带甲，步卒。车一两，驾以驷马，步卒七十人，计千驷之军，带甲七万，马四千匹。孙子约以军资之数，以十万为率，则百万可知也。</p>
        <p class="comment">
            杜牧曰：轻车，乃战车也。古者车战，革车、辎车、重车也，载器械、财货、衣装也。《司马法》曰：“一车，甲士三人，步卒七十二人，炊家子十人，固守衣装五人，厩养五人，樵汲五人，轻车七十五人，重车二十五人。”故二乘兼一百人为一队，举十万之众，革车干乘，校其费用支计，则百万之众皆可知也。
        </p>
        <p class="comment">梅尧臣曰：驰车，轻车也；革车，重车也。凡轻车一乘，甲士、步卒二十五人；重车一乘，甲士、步卒七十五人。举二车各千乘，是带甲者十万人。</p>
        <p class="comment">
            王皙曰：曹公曰：“轻车也，驾驷马，凡千乘。”皙谓驰车，谓驾革车也。一乘四马为驷，千驷则革车干乘。曹公曰：“重车也。”皙谓革车，兵车也。有五戎千乘之赋，诸侯之大者。曹公曰：“带甲十万，步卒数也。”皙谓井田之法，甸出兵车一乘，甲士三人，步卒七十二人，干乘总七万五千人。此言带甲十万，岂当时权制钦？
        </p>
        <p class="comment">何氏曰：十万，举成数也。</p>
        <p class="comment">
            张预曰：驰车，即攻车也；革车，即守车也。按曹公《新书》云：攻车一乘，前拒一队，左右角二队，共七十五人。守车一乘，炊子十人，守装五人，厩养五人，樵汲五人，共二十五人。攻守二乘，凡一百人。兴师十万，则用车二千，轻重各半，与此同矣。
        </p>
        <p>千里馈<span class="comment2">【馈：运送。】</span>粮；</p>
        <p class="comment">曹操曰：越境千里。</p>
        <p class="comment">李筌曰：道理县远。</p>
        <p>则内外之费，宾客<span class="comment2">【宾客：指外交使节。】</span>之用，胶漆之材<span class="comment2">【胶漆之材：泛指制作和维修作战器械所需的材料。】</span>，车甲<span class="comment2">【车：车辆。甲：盔甲。】</span>之奉<span class="comment2">【奉：供给，补充。】</span>，日费千金，然后十万之师举矣。</p>
        <p class="comment">曹操曰：谓购赏<span class="comment2">【购赏：悬赏、奖赏。】</span>犹在外。</p>
        <p class="comment">李筌曰：夫军出于外，则帑藏<span class="comment2">【帑藏：tǎng cáng，国库。】</span>竭于内；举千金者，言多费也。千里之外赢粮，则二十人奉一人也。</p>
        <p class="comment">杜牧曰：军有诸侯交聘之礼，故曰宾客也。车甲器械完缉修缮，言胶漆者，举其微细。千金者，言费用多也，犹购赏在外也。</p>
        <p class="comment">贾林曰：计费不足，未可以兴师动众。故李太尉曰：“三军之门，必有宾客论议。”</p>
        <p class="comment">梅尧臣曰：举师十万，馈粮千里，日费如此，师久之戒也。</p>
        <p class="comment">王皙曰：内，谓国中；外，谓军所也。宾客，若诸侯之使及军中宴飨吏士也。胶漆、车甲，举细与大也。</p>
        <p class="comment">何氏曰：老师费财，智者虑之。</p>
        <p class="comment">
            张预曰：去国千里，即当因粮；若须供饷，则内外骚动，疲困于路，蠢耗无极也。宾客者，使命与游士也；胶漆者，修饰器械之物也；车甲者，膏辖金革之类也。约其所费，日用千金，然后能兴十万之师。千金，言重费也，购赏犹在外。</p>
        <p>其用战也贵胜<span class="comment2">【胜：这里指速胜。】</span>，久则钝兵挫锐，攻城则力屈，</p>
        <p class="comment">曹操曰：钝，弊也；屈，尽也。</p>
        <p class="comment">杜牧曰：胜久，谓淹久而后能胜也。言与敌相持，久而后胜，则甲兵钝弊，锐气挫衄，攻城则人力殚尽屈折也。</p>
        <p class="comment">贾林曰：战虽胜人，久则无利。兵贵全胜，钝兵挫锐，士伤马疲，则屈。</p>
        <p class="comment">梅尧臣曰：虽胜且久，则必兵仗钝弊，而军气挫锐；攻城而久，则力必殚屈。</p>
        <p class="comment">王皙曰：屈，穷也。求胜以久，则钝弊折挫，攻城则益甚也。</p>
        <p class="comment">张预曰：及交兵合战也，久而后能胜，则兵疲气沮矣。千里攻城，力必困屈。</p>
        <p>久暴<span class="comment2">【暴（pù）：晒，暴露。】</span>师则国用不足。</p>
        <p class="comment">盂氏曰：久暴师露众千里之外，则军国费用不足相供。</p>
        <p class="comment">梅尧臣曰：师久暴于外，则输用不给。</p>
        <p class="comment">张预曰：日费千金，师久暴，则国用岂能给？若汉武帝穷征深讨，久而不解，及其国用空虚，乃下哀痛之诏是也。</p>
        <p>夫钝兵挫锐，屈力殚货<span class="comment2">【殚（dān）货：耗尽物力财力。】</span>，则诸侯乘其弊而起，虽有智者，不能善其后矣。</p>
        <p class="comment">
            李筌曰：十万众举，日费千金，非唯顿挫于外，亦财殚于内，是以圣人无暴师也。隋大业初，炀帝重兵好征，力屈雁门之下，兵挫辽水之上，疏河引淮，转输弥广，出师万里，国用不足。于是杨玄感、李密乘其弊而起，纵苏威、高颎<span class="comment2">【颎：jiǒng。】</span>，岂能为之谋也？
        </p>
        <p class="comment">杜牧曰：盖以师久不胜，财力俱困，诸侯乘之而起，虽有智能之士，亦不能于此之后善为谋画也。</p>
        <p class="comment">贾林曰：人离财竭，虽伊、吕复生，亦不能救此亡败也。</p>
        <p class="comment">杜佑曰：虽当时有用兵之术，不能防其后患。</p>
        <p class="comment">梅尧臣曰：取胜攻城，暴师且久，则诸侯乘此弊而起袭我；我虽有智将，不能制也。</p>
        <p class="comment">王皙曰：以其弊甚，必有危亡之忧。</p>
        <p class="comment">何氏曰：其后，谓兵不胜而敌乘其危殆，虽智者不能尽其善计而保全。</p>
        <p class="comment">张预曰：兵已疲矣，力已困矣，财已匮矣，邻国因其罢弊，起兵以袭之，则纵有智能之人，亦不能防其后患。若吴伐楚，入郢，久而不归，越兵遂入吴。当是时，虽有伍员、孙武之徒，何尝能为善谋于后乎？
        </p>
        <p>故兵闻拙速<span class="comment2">【拙：笨，老老实实。速：速胜。】</span>，未睹巧之久<span class="comment2">【巧：巧妙。久：长久。】</span>也。</p>
        <p class="comment">曹操、李筌曰：虽拙，有以速胜。未睹者，言其无也。</p>
        <p class="comment">杜牧曰：攻取之间，虽拙于机智，然以神速为上；盖无老师、费财、钝兵之患，则为巧矣。</p>
        <p class="comment">盂氏曰：虽拙，有以速胜。</p>
        <p class="comment">陈皞曰：所谓疾雷不及掩耳，卒电不及瞬目。</p>
        <p class="comment">杜佑注同孟氏。</p>
        <p class="comment">梅尧臣曰：拙尚以速胜，未见工而久可也。</p>
        <p class="comment">王皙曰：皙谓久则师老财费，国虚人困，巧者保无斯患也。</p>
        <p class="comment">
            何氏曰：速虽拙，不费财力也；久虽巧，恐生后患也。后秦姚苌<span class="comment2">【苌：cháng。】</span>与荷登相持，苌将苟耀据逆万堡，密引苻登。苌与登战，败于马头原，收众复战。姚硕德谓诸将曰：“上慎于轻战，每欲以计取之；今战既失利，而更逼贼，必有由也。”苌闻而谓硕德曰：“登用兵迟缓，不识虚实；今轻兵直进，径据吾东，必苟曜与之连结也。事久变成，其祸难测。所以速战者，欲使苟曜竖子，谋之未就，好之未深耳。”果大败之。武后初，徐敬业举兵于江都，称匡复皇家。以盩厔<span class="comment2">【盩厔：zhōu zhì，旧地名。在陕西中部。今作周至。】</span>尉魏思恭为谋主，问计于思恭。对曰：“明公既以太后幽絷<span class="comment2">【絷：zhí，拘禁。】</span>少主，志在匡复，兵贵拙速，宜早渡淮北，亲率大众，直入东都。山东将士，知公有勤王之举，必以死从。此则指日刻期，天下必定。”敬业欲从其策，薛璋又说曰：“金陵之地，王气已见，宜早应之。兼有大江设险，足可以自固。请且攻取常、润等州，以为王霸之业；然后率兵北上，鼓行而前，此则退有所归，进无不利，实良策也。”敬业以为然。乃自率兵四千人，南渡以击润州。思恭密谓杜求仁曰：“兵势宜合不可分。今敬业不知并力渡淮，率山东之众，以合洛阳，必无能成事。”果败。
        </p>
        <p class="comment">张预曰：但能取胜，则宁拙速，而无巧久。若司马宣王伐上庸，以一月图一年，不计死伤，与粮竞者，斯可谓欲拙速也。</p>
        <p>夫兵久而国利者，未之有也。</p>
        <p class="comment">李筌曰：《春秋》曰：“兵犹火也，弗戢<span class="comment2">【戢：jí，收敛、止息。】</span>将自焚。”</p>
        <p class="comment">贾林曰：兵久无功，诸侯生心。</p>
        <p class="comment">杜佑曰：兵者凶器，久则生变。若智伯围赵，逾年不归，卒为襄子所擒，身死国分。故《新序传》曰：“好战穷武，未有不亡者也。”</p>
        <p class="comment">梅尧臣曰：力屈货殚，何利之有？</p>
        <p class="comment">张预曰：师老财竭，于国何利？</p>
        <p>故不尽知用兵之害者，则不能尽知用兵之利也。</p>
        <p class="comment">李筌曰：利害相依之所生，先知其害，然后知其利也。</p>
        <p class="comment">杜牧曰：害之者劳人费财，利之者吞敌拓境。苟不顾己之患，则舟中之人尽为敌国，安能取利于敌人哉？</p>
        <p class="comment">贾林曰：将骄卒惰，贪利忘变，此害最甚也。</p>
        <p class="comment">杜佑曰：言谋国、动军、行师，不先虑危亡之祸，则不足取利也。若秦伯见袭郑之利，不顾崤函之败；吴王矜伐齐之功，而忘姑苏之祸也。</p>
        <p class="comment">梅尧臣曰：不再籍<span class="comment2">【再籍：再次登记兵役，引申为再次发兵。】</span>，不三载，利也；百姓虚，公家费，害也。苟不知害。又安知利？</p>
        <p class="comment">王哲曰：久而能胜，未免于害；速，则利斯尽也。</p>
        <p class="comment">张预曰：先知老师殚货之害，然后能知擒敌制胜之利。</p>
        <p>善用兵者，役不再籍<span class="comment2">【籍：指户籍。古代按户籍征兵。】</span>，粮不三载<span class="comment2">【载，运输。】</span>；</p>
        <p class="comment">曹操曰：籍，犹赋<span class="comment2">【赋：徭役，兵役。】</span>也。言初赋民，而便取胜，不复归国发兵也。始载粮，后遂因食于敌，还兵入国，不复以粮迎之也。</p>
        <p class="comment">李筌曰：籍，书也；不再籍书，恐人劳怨生也。秦发关中之卒，是以有陈、吴之难也。军出，度远近馈之；军入，载粮迎之，谓之三载。越境则馆谷于敌，无三载之义也。</p>
        <p class="comment">杜牧曰：审敌可攻，审我可战，然后起兵，便能胜敌而还。郑司农《周礼注》曰：役，谓发兵起役；籍，乃伍籍也。比参为伍，因内政寄军令，以伍籍发军起役也。</p>
        <p class="comment">陈皞曰：籍，借也；不再借民而役也。粮者，往则载焉，归则迎之，是不三载也。不困乎兵，不竭乎国，言速而利也。</p>
        <p class="comment">梅尧臣同陈皞注。</p>
        <p class="comment">王皙同曹操注。</p>
        <p class="comment">
            张预曰：役，谓兴兵动众之役。故《师卦注》曰：“任大役重，无功则凶。”籍，谓调兵之符籍。故汉制有尺籍伍符。言一举则胜，不可再籍兵役于国也。粮始出则载之，越境则掠之，归国则迓<span class="comment2">【迓：yà，迎接。】</span>之，是不三载也。此言兵不可久暴也。</p>
        <p>取用于国，因<span class="comment2">【因：依靠，凭借。】</span>粮于敌，故军食可足也。</p>
        <p class="comment">曹操曰：兵甲战具，取用国中，粮食因敌也。</p>
        <p class="comment">李筌曰：具我戎器，因敌之食，虽出师千里，无匮乏也。</p>
        <p class="comment">杜牧曰：兵甲战具，取用国中，粮食因敌也。取资用于我国，因粮食于敌家也。晋师馆谷于楚是也。</p>
        <p class="comment">梅尧臣曰：军之须用取于国，军之粮饷因于敌。</p>
        <p class="comment">何氏曰：因，谓兵出境，抄聚掠野，至于克敌拔城：得其储积也。</p>
        <p class="comment">张预曰：器用取于国者，以物轻而易致也；粮食因于敌者，以粟重而难运也。夫千里馈粮，则士有饥色，故因粮则食可足。</p>
        <p>国之贫于师者远输<span class="comment2">【国家之所以因出师而贫困者，在于远道运输。】</span>，远输则百姓<span class="comment2">【百姓：指新兴的地主阶级的国家和新兴地主阶级的百官及其亲属。】</span>贫。</p>
        <p class="comment">李筌曰：兵役数起，而赋敛重。</p>
        <p class="comment">杜牧曰：管子曰：“粟行三百里，则国无一年之积；粟行四百里，则国无二年之积；粟行五百里，则众有饥色。”此言粟重物轻也，不可推移；推移之，则农夫耕牛俱失南亩，故百姓不得不贫也。</p>
        <p class="comment">贾林曰：远输则财耗于道路，弊于转运，百姓日贫。</p>
        <p class="comment">盂氏曰：兵车转运千里之外，财则费于道路，人有困穷者。</p>
        <p class="comment">张预曰：以七十万家之力，供饷十万之师于千里之外，则百姓不得不贫。</p>
        <p>近于师者贵卖<span class="comment2">【靠近军队的地方物价暴涨。】</span>，贵卖则百姓财竭，</p>
        <p class="comment">曹操曰：军行已出界，近师者贪财，皆贵卖，则百姓虚竭也。</p>
        <p class="comment">李筌曰：夫近军必有货易，百姓徇财殚产而从之，竭也。</p>
        <p class="comment">贾林曰：师徒所聚，物皆暴贵。人贪非常之利，竭财物以卖之，初虽获利殊多，终当力疲货竭。又云：既有非常之敛，故卖者求价无厌，百姓竭力买之，自然家国虚尽也。</p>
        <p class="comment">杜佑曰：言近军师，市多非常之卖，当时贪贵以趋末利，然后财货殚尽，家国虚也。</p>
        <p class="comment">梅尧臣曰：远者供役以转馈，近者贪利而贵卖，皆贫国匮民之道也。</p>
        <p class="comment">王皙曰：夫远输则人劳费，近市则物腾贵，是故久师则为国患也。曹公曰：“军行已出界，近于师者贪财皆贵卖。”皙谓将出界也。</p>
        <p class="comment">张预曰：近师之民，必贪利而贵货其物于远来输饷之人，则财不得不竭。</p>
        <p>财竭则急于丘役<span class="comment2">【丘役：按丘征集的赋税徭役。丘：古代的地方行政单位。】</span>。</p>
        <p class="comment">张预曰：财力殚竭，则丘井之役急迫而不易供也。或曰：丘役，谓如鲁成公作丘甲<span class="comment2">【丘甲：古代军赋制度四丘为甸，每甸出甲士三人，步卒七十二人。 鲁成公因齐难，临时增征甲士，改为每丘出一人，称为丘甲。】</span>也。国用急迫，乃使丘出甸赋，违常制也。丘，十六井；甸，六十四井。</p>
        <p>力屈、财殚，中原内虚于家。百姓之费，十去其七；</p>
        <p class="comment">曹操曰：丘，十六井也。百姓财殚尽而兵不解，则运粮尽力于原野也。十去其七，所破费也。</p>
        <p class="comment">李筌曰：兵久不止，男女怨旷，困于输挽<span class="comment2">【输挽：运送物资。】</span>丘役，力屈财殚，而百姓之费，十去其七。</p>
        <p class="comment">
            杜牧曰：《司马法》曰：“六尺为步，步百为亩，亩百为夫，夫三为屋，屋三为井，四井为邑，四邑为丘，四丘为甸。丘盖十六井也。丘有戎马一匹，牛四头；甸有戎马四匹，牛十六头。丘车一乘，甲士三人，步卒七十二人。”今言兵不解，则丘役益急，百姓粮尽财竭，力尽于原野。家业十耗其七也。
        </p>
        <p class="comment">陈皞曰：丘，聚也。聚敛赋役以应军须，如此则财竭于人，人无不困也。</p>
        <p class="comment">王皙曰：急者，暴于常赋也。若鲁成公作丘甲是也。如此，则民费太半矣，要见公费差减，故云十七。曹公曰：“丘，十六井；兵不解，则运粮尽力于原野。”</p>
        <p class="comment">何氏曰：国以民为本，民以食为天。居人上者，宜乎重惜。</p>
        <p class="comment">张预曰：运粮则力屈，输饷则财殚。原野之民，家产内虚，度其所费，十无其七也。</p>
        <p>公家之费，破车罢马，甲胄矢弩，戟楯<span class="comment2">【楯：通“盾”。】</span>蔽橹<span class="comment2">【蔽橹：大盾，战车上的防护器械。】</span>，丘牛<span class="comment2">【丘牛：指从“丘”征集来的牛。】</span>大车<span class="comment2">【大车：指辎重车。】</span>，十去其六。</p>
        <p class="comment">曹操曰：丘牛，谓丘邑之牛，大车，乃长毂车也。</p>
        <p class="comment">李筌曰：丘，大也。此数器者，皆军之所须。言远近之费，公家之物，十损于七也。</p>
        <p class="comment">梅尧臣曰：百姓以财粮力役奉军之费，其资十损乎七；公家以牛马器仗奉军之费，其资十损乎六。是以竭赋穷兵，百姓弊矣；役急民贫，国家虚矣。</p>
        <p class="comment">王皙曰：楯，干也。蔽，可以屏蔽。橹，大楯也。丘牛，古所谓匹马丘牛也。大车，牛车也，《易》曰：“大车以载。”</p>
        <p class="comment">张预曰：兵以车马为本，故先言车马。疲，敝也。蔽橹，楯也，今谓之彭排。丘牛，大牛也。大车，必革车也。始言破车疲马者，谓攻战之驰车也。次言丘牛大车者，即辎重之革车也。公家车马器械，亦十损其六。
        </p>
        <p>故智将务食于敌，食敌一钟<span class="comment2">【钟：古代的容量单位。】</span>，当吾二十钟；𦮼秆<span class="comment2">【𦮼（qí）秆：泛指喂牛马的草料。】</span>一石<span class="comment2">【石：dàn，一百二十斤为一石。】</span>，当吾二十石。</p>
        <p class="comment">曹操曰：六斛四斗为钟。𦮼，豆秸也。秆，禾藁也。石者，一百二十斤也。转输之法，费二十石得一石。一云：𦮼音忌，豆也。七十斤为一石。当吾二十，言远费也。</p>
        <p class="comment">
            杜牧曰：六石四斗为一钟，一石一百二十斤。𦮼，豆秸也。秆，禾藁也。或言；𦮼，秆藁也。秦攻匈奴，使天下运粮，起于黄腄<span class="comment2">【chuí】</span>、琅琊负海之郡，转输北河，率三十钟而致一石。汉武建元中，通西南夷，作者数万人。千里负担馈粮，率十余钟致一石。今校孙子之言“食敌一钟，当吾二十钟”，盖约平地千里转输之法，费二十石得一石，不约道里，盖漏阙也。黄腄，音直瑞反，又音谁，在东莱；北河，即今之朔方郡。</p>
        <p class="comment">李筌曰：远师转一钟之粟，费二十钟方可达军。将之智也，务食于敌，以省己之费也。</p>
        <p class="comment">盂氏曰：十斛为钟，计千里转运，道路耗费，二十钟可致一钟于军中矣。</p>
        <p class="comment">梅尧臣注同曹操。</p>
        <p class="comment">王哲曰：曹公曰：“𦮼，豆秸也。秆，藁也。石者，百二十斤也。转输之法，费二十乃得一。”皙谓上文“千里馈粮”，则转输之法，谓千里耳，𦮼，今作箕。秆，故书为芊，当作秆。</p>
        <p class="comment">张预曰：六石四斗为钟，一百二十斤为石。𦮼，豆秸也。秆，禾藁也。千里馈粮，则费二十钟、石，而得一钟、石到军所。若越险阻，则犹不啻。故秦征匈奴，率三十钟而致一石。此言能将必因粮于敌也。</p>
        <p>故杀敌者，怒<span class="comment2">【怒：指全军上下的士气高昂。】</span>也；</p>
        <p class="comment">曹操曰：威怒以致敌。</p>
        <p class="comment">李筌曰：怒者，军威也。</p>
        <p class="comment">杜牧曰：万人非能同心皆怒，在我激之以势使然也。田单守即墨，使燕人劓降者，掘城中人坟墓之类是也。</p>
        <p class="comment">贾林曰：人之无怒，则不肯杀。</p>
        <p class="comment">王暂曰：兵主威怒。</p>
        <p class="comment">
            何氏曰：燕围齐之即墨，齐之降者尽劓，齐人皆怒，愈坚守。田单又纵反间曰：“吾惧燕人掘吾城外冢墓，戮辱先人，可为寒心。”燕军尽掘垅墓，烧死人。即墨人从城上望见，皆泣涕，其欲出战，怒自十倍。单知士卒可用，遂破燕师。后汉班超使西域，至鄯善，会其吏士三十六人，与共饮。酒酣，因激怒之曰：“今俱在绝域，欲立大功，以求富贵。虏使到裁数日，而王礼貌即废；如收吾属送匈奴，骸骨长为豺狼食矣！”官属皆曰：“今在危亡之地，死生从司马。”超曰：“不入虎穴，不得虎子。当今之计，独有因夜以火攻虏，使彼不知我多少，必大震怖，可殄尽也。灭此虏，则功成事立矣。”众曰：“善。”初夜，将吏士奔虏营。会天大风，超令十人持鼓，藏虏舍后，约曰：“见火燃，皆当鸣鼓大呼。”余人悉持弓弩，夹门而伏。超顺风纵火，虏众惊乱，众悉烧死。蜀庞统劝刘备袭益州牧刘璋，备曰：“此大事，不可仓卒。”及璋使备击张鲁，乃从漳求万兵及资宝，欲以东行。璋但许兵四千，其余皆给半，备因激怒其众曰：“吾为益州征强敌，师徒勤瘁，不遑宁居。今积帑藏之财，而吝于赏功，望士大夫为出死力战，其可得乎！”由是相与破璋。
        </p>
        <p class="comment">张预曰：激吾士卒，使上下同怒，则敌可杀。《尉镣子》曰：“民之所以战者，气也。”谓气怒则人人自战。</p>
        <p>取敌之利者，货<span class="comment2">【货：财货。指用来奖赏士兵的财物。】</span>也。</p>
        <p class="comment">曹操曰：军无财，士不来；军无赏，士不往。</p>
        <p class="comment">李筌曰：利者，益军实也。</p>
        <p class="comment">
            杜牧曰：使士见取敌之利者，货财也。谓得敌之货财，必以赏之，使人皆有欲，各自为战。后汉荆州刺史度尚，讨桂州贼帅卜阳、潘鸿等，入南海，破其三屯，多获珍宝，而鸿等党聚犹众，土卒骄富，莫有斗志。尚曰：“卜阳、潘鸿，作贼十年，皆习于攻守，当须诸郡并力可攻之，今军恣听射猎。”兵士喜悦，大小相与从禽。尚乃密使人潜焚其营，珍积皆尽，猎者来还，莫不泣涕。尚曰：“卜阳等财货足富数世，诸卿但不并力耳。所亡少少，何足介意！”众闻，咸愤踊愿战。尚令秣马蓐食<span class="comment2">【秣马蓐（rù）食：喂好战马，让士兵吃饱。形容作好战斗准备。蓐食： 增加饮食。】</span>，明晨径赴贼屯，阳、鸿不设备，吏士乘锐，遂破之。此乃是也。</p>
        <p class="comment">孟氏同杜牧注。</p>
        <p class="comment">杜佑曰：人知胜敌有厚赏之利，则冒白刃、当矢石，而乐以进战者，皆货财酬勋赏劳之诱也。</p>
        <p class="comment">梅尧臣曰：杀敌，则激吾人以怒；取敌，则利吾人以货。</p>
        <p class="comment">王哲曰：谓设厚赏耳。若使众贪利自取，则或违节制耳。</p>
        <p class="comment">
            张预曰：以货啖士，使人自为战，则敌利可取。故曰：“重赏之下，必有勇夫。”皇朝太祖命将伐蜀，谕之曰：“所得州邑当与我，倾竭帑库以飨士卒；国家所欲，惟土疆耳。”于是将吏死战，所至皆下，遂平蜀。</p>
        <p>故车战，得车十乘已上，赏其先得者，</p>
        <p class="comment">
            曹操曰：以车战能得敌车十乘已上，赏赐之。不言车战得车十乘已上者赏之，而言赏得者何？言欲开示赏其所得车之卒也。陈车之法：五车为队，仆射一人；十车为官，卒长一人；车满十乘，将吏二人。因而用之，故别言赐之，欲使将恩下及也。或曰：言使启有车十乘已上与敌战，但取其有功者赏之，其十乘已下，虽一乘独者，余九乘皆赏之，所以率进励士也。
        </p>
        <p class="comment">李筌曰：重赏而劝进也。</p>
        <p class="comment">杜牧曰：夫得车十乘已上者，盖众人用命之所致也。若遍赏之，则力不足。与其所获之车，公家仍自以财货，赏其唱谋先登者，此所以劝励士卒。故上文云，取敌之利者，货也。言十乘者，举其纲目也。</p>
        <p class="comment">贾林曰：劝未得者，使自勉也。</p>
        <p class="comment">梅尧臣曰：遍赏则难周，故奖一而劝百也。</p>
        <p class="comment">王皙曰：以财赏其所先得之卒。</p>
        <p class="comment">
            张预曰：车一乘，凡七十五人。以车与敌战，吾士卒能获敌车十乘已上者，吾士卒必不下千余人也。以其人众，故不能遍赏，但以厚利赏其陷陈先获者，以劝余众。古人用兵，必使车夺车，骑夺骑，步夺步。故吴起与秦人战，令三军曰：“若车不得车，骑不得骑，徒不得徒，虽破军，皆无功。”
        </p>
        <p>而更其旌旗<span class="comment2">【即把敌军的旗帜取下换上我军的军旗。】</span>，</p>
        <p class="comment">曹操曰：与吾同也。</p>
        <p class="comment">李筌曰：令色与吾同。</p>
        <p class="comment">贾林曰：令不识也。</p>
        <p class="comment">张预曰：变敌之色，令与己同。</p>
        <p>车杂而乘之<span class="comment2">【把夺得的战车交错编入我方车队。】</span>，</p>
        <p class="comment">曹操曰：不独任也。</p>
        <p class="comment">李筌曰：夫降虏之旌旗，必更其色，而杂其事，车乃可用也。</p>
        <p class="comment">杜牧曰：士卒自获敌车，任杂然自乘之，官不录也。</p>
        <p class="comment">梅尧臣曰：车许杂乘，旗无因故。</p>
        <p class="comment">王皙曰：谓得敌车，可与我车杂用之也。</p>
        <p class="comment">张预曰：己车与敌车参杂而用之，不可独任也。</p>
        <p>卒善而养之<span class="comment2">【对俘虏的兵卒要优待和供养他们。】</span>，</p>
        <p class="comment">张预曰：所获之卒，必以恩信抚养之，俾为我用。</p>
        <p>是谓胜敌而益强。</p>
        <p class="comment">曹操曰：益己之强。</p>
        <p class="comment">李筌曰：后汉光武破铜马贼于南阳，虏众数万，各配部曲<span class="comment2">【部曲：古指军队中的队伍行列。】</span>，然人心未安。光武令各归本营，乃亲行其间以劳之。相谓曰：“萧王推赤心置人腹中，安得不投死乎！”于是汉益振。则其义也。</p>
        <p class="comment">杜牧曰：得敌卒也，因敌之资，益己之强。</p>
        <p class="comment">梅尧臣曰：获卒则其任其所长，养之以恩，必为我用也。</p>
        <p class="comment">王皙曰：得敌卒则养之，与吾卒同。善者，谓勿侵辱之也。若厚抚初附，或失人心。</p>
        <p class="comment">何氏曰：因敌以胜敌，何往不强。</p>
        <p class="comment">张预曰：胜其敌，而获其车与卒，既为我用，则是增己之强。光武推赤心，人人投死之类也。</p>
        <p>故兵贵胜，不贵久。</p>
        <p class="comment">曹操曰：久则不利。兵犹火也，不戢<span class="comment2">【戢：jí，停止。】</span>将自焚也。</p>
        <p class="comment">盂氏曰：贵速胜疾还也。</p>
        <p class="comment">梅尧臣曰：上所言，皆贵速也。速则省财用、息民力也。</p>
        <p class="comment">何氏曰：孙子首尾言兵久之理，盖知兵不可玩、武不可黩<span class="comment2">【黩：轻举妄动。】</span>之深也。</p>
        <p class="comment">张预曰：久则师老财竭，易以生变，故但贵其速胜疾归。</p>
        <p>故知兵之将，生民之司命<span class="comment2">【司命：主宰。】</span>，国家安危之主也。</p>
        <p class="comment">曹操曰：将贤则国安也。</p>
        <p class="comment">李筌曰：将有杀伐之权，威欲却敌，人命所系，国家安危，在于此矣。</p>
        <p class="comment">杜牧曰：民之性命，国之安危，皆由于将也。</p>
        <p class="comment">梅尧臣曰：此言任将之重。</p>
        <p class="comment">王皙曰：将贤则民保其生，而国家安矣；否，则民被毒杀：而国家危矣。明君任属，可不精乎？</p>
        <p class="comment">何氏曰：民之性命，国之治乱，皆主于将；将之材难，古今所患也。</p>
        <p class="comment">张预曰：民之死生，国之安危，系乎将之贤否。</p>
    </div>
</body>

</html>