<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>曹刿论战左传·庄公十年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">曹刿论战<br/><span class="small">左传·庄公十年</span></h1>
<p>齐师伐我。公将战，曹刿<span class="comment">贵。○鲁人。</span>请见<span class="comment">现。○请见庄公。</span>。其乡人曰：“肉食者谋之，又何间<span class="comment">去声。</span>焉<span class="comment">肉食，谓在位有禄者。间，犹与也。言在位者自能谋之，汝又何与其谋焉。</span>? ”刿曰：“肉食者鄙，未能远谋<span class="comment">肉食者所见鄙陋，其谋未能远大也。○“远谋”二字是一篇关眼。</span>。”遂入见。</p>

<p>问：“何以战<span class="comment">问何恃以与齐战。○问得峭。</span>? ”公曰：“衣食所安，弗敢专也，必以分人<span class="comment">衣、食二者，必分之冻馁之人，或者感吾之德，而可以战乎！</span>。”对曰：“小惠未遍，民弗从也<span class="comment">分惠未能遍及，民心不肯从上所使，未可恃以为战。</span>。”公曰：“牺牲玉帛，弗敢加也，必以信<span class="comment">牺牲，祭牲也。玉，苍璧、黄琮之类。帛，币也。此皆礼神之物。言祭祀之礼不敢有加于旧，而祝史告神必以诚信，或者感格神明而可以战乎！</span>。”对曰：“小信未孚，神弗福也<span class="comment">一时之小信，未能感孚于神，而神亦弗肯降之以福，未可恃以为战。</span>。”公曰：“小大之狱，虽不能察，必以情<span class="comment">小狱，争讼也。大狱，杀伤也。情，实也。言小大之狱，虽不能明察，然必尽己之心以求其实，或者狱无冤枉，而可以战乎！</span>。”对曰：“忠之属也，可以一战<span class="comment">察狱以情，不使有枉，是能尽己之心，亦忠之一端也。君能尽心于民，则民宜尽心于君，庶可以一战。○“可以一战”，紧照“问何以战”。一“可”字，又与下四“可”字相应。</span>。战，则请从<span class="comment">去声。○若与齐战，则请从行。○“请从”与上“请见”相应。</span>。”</p>

<p>公与之乘<span class="comment">去声。○乘，兵车也。</span>，战于长勺<span class="comment">酌。○长勺，地名。</span>，公将鼓之<span class="comment">公欲鸣鼓以进兵。</span>，刿曰：“未可。”齐人三鼓。刿曰：“可矣！”齐师败绩<span class="comment">大崩曰败绩。</span>。公将驰之<span class="comment">公欲驰车而逐齐兵。○“将鼓”、“将驰”，与上“将战”相应。</span>。刿曰：“未可。”下，视其辙，登轼而望之<span class="comment">辙，车迹也。轼，车前横木。</span>，曰：“可矣！”遂逐齐师<span class="comment">两“未可”，两“可矣”，突兀相应。</span>。</p>

<p>既克，公问其故<span class="comment">公问刿不鼓及下视、登望之故。○又与“问何以战”相应。</span>。对曰：“夫战，勇气也。一鼓作气，再而衰，三而竭。彼竭我盈，故克之<span class="comment">言所以必待齐人三鼓之故。○未战论忠，将战论气，肉食人见不到此。</span>。夫大国，难测也，惧有伏焉。吾视其辙乱，望其旗靡，故逐之<span class="comment">言所以下视、登望之故。○“克之”、“逐之”，作两样写法，笔墨精彩。</span>。”</p>

<p class="kindle-cn-para-left2">“肉食者鄙，未能远谋”，骂尽谋国偾事一流人，真千古笑柄。未战考君德，方战养士气，既战察敌情，步步精详，著著奇妙，此乃所谓远谋也。左氏推论始末，复备参差错综之观。</p>
</div>
</body></html>