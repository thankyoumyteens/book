<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>齐桓公伐楚盟屈完左传·僖公四年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">齐桓公伐楚盟屈完<br/><span class="small">左传·僖公四年</span></h1>
<p>春，齐侯以诸侯之师侵蔡。蔡溃<span class="comment">会。</span>，遂伐楚<span class="comment">无钟鼓曰侵，有钟鼓曰伐。民逃其上曰溃。○看齐来楚踪迹，便不正大。</span>。楚子使与师言曰：“君处北海，寡人处南海，唯是风马牛不相及也<span class="comment">牛走顺风，马走逆风，两不相及。喻齐楚不相干也。</span>，不虞君之涉吾地也，何故<span class="comment">问得冷隽，绝不以齐为意。妙。</span>? ”管仲对曰：“昔召<span class="comment">邵。</span>康公命我先君太公曰<span class="comment">召康公，周太保召公奭也。太公，吕望，齐始封之君也。</span>:‘五侯九伯，女<span class="comment">汝。</span>实征之，以夹辅周室！'<span class="comment">五侯，五等诸侯。九伯，九州伯长。○一援王命，破“不相及”句。</span>赐我先君履，东至于海，西至于河，南至于穆陵，北至于无棣<span class="comment">第。○履，所践履之地。穆陵、无棣，皆齐境。言其所赐之履不限地界也。○二宣赐履，破“涉吾地”句。</span>。尔贡包茅不入，王祭不共<span class="comment">供。</span>，无以缩酒，寡人是徵。昭王南征而不复，寡人是问<span class="comment">包，裹束也。茅，菁茅也。《禹贡》:“荆州贡菁茅。”缩酒，束茅立之祭前，而灌鬯酒其上，象神饮之也。徵，问也。昭王，成王孙也，南巡狩，渡汉水，船坏而溺死。○三举楚罪，破“何故”句。</span>。”对曰：“贡之不入，寡君之罪也，敢不共给？昭王之不复，君其问诸水滨<span class="comment">昭王时汉水非楚境，故不受罪。○管仲问罪之词原开一条生路，故对便一认一推，恰好。“问诸水滨”一语，近谑。</span>! ”师进，次于陉<span class="comment">刑。○陉，楚地，颍州召陵县南有陉亭。</span>。</p>

<p>夏，楚子使屈完<span class="comment">楚大夫。</span>如师<span class="comment">如，往也。使往齐师观兵势。</span>。师退，次于召陵<span class="comment">屈完请盟故也。楚不服罪，故师进。楚既请盟，故师退。</span>。齐侯陈诸侯之师，与屈完乘<span class="comment">去声。</span>而观之<span class="comment">乘，共载也。○写齐总不正大。</span>。齐侯曰：“岂不穀是为<span class="comment">去声。</span>？先君之好<span class="comment">去声。</span>是继，与不穀同好何如<span class="comment">不穀，诸侯谦称。言诸侯之附从非为我一人，乃是寻我先君之好。未知汝楚君肯与我同好否。○此处一番和缓，后复一番恐喝，霸术往往如是。</span>? ”对曰：“君惠徼<span class="comment">骄。</span>福于敝邑之社稷，辱收寡君，寡君之愿也<span class="comment">徼，求也。言我以君之惠，而得徼社禝之福，使寡君见收于君，虽为君辱，实寡君之愿也。</span>。”齐侯曰：“以此众战，谁能御之？以此攻城，何城不克<span class="comment">前犹是挟天子以令诸侯，此直是挟诸侯以令诸侯矣。宜乎其穷于屈完之对也。</span>? ”对曰：“君若以德绥诸侯，谁敢不服？君若以力，楚国方城以为城<span class="comment">方城之山，可用为城。</span>，汉水以为池<span class="comment">江汉之水，可用为池。</span>，虽众，无所用之<span class="comment">齐桓说攻说战，何等矜张，屈完只闲闲将以德、以力两路合来，一扬一抑，又何等安雅。</span>。”</p>

<p>屈完及诸侯盟<span class="comment">“及诸侯盟”，则非专与齐盟也，与篇首关应。</span>。</p>

<p class="kindle-cn-para-left2">齐桓合八国之师以伐楚，不责楚以僭王猾夏之罪，而顾责以包茅不入、昭王不复，一则为罪甚细，一则与楚无干。何哉？盖齐之内失德，而外失义者多矣，我以大恶责之，彼必斥吾之恶以对，其何以服楚而对诸侯乎？故舍其所当责，而及其不必责。霸者举动，极有收放，类如此也。篇中写齐处，一味是权谋笼络之态；写楚处，忽而巽顺，忽而诙谐，忽而严厉，节节生峰。真辞令妙品。</p>
</div>
</body></html>