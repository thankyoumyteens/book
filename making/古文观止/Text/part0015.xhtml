<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>宫之奇谏假道左传·僖公五年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">宫之奇谏假道<br/><span class="small">左传·僖公五年</span></h1>
<p>晋侯<span class="comment">献公。</span>复<span class="comment">扶又切。</span>假道于虞以伐虢<span class="comment">二年，虞师、晋师伐虢，灭下阳。至是又假道以伐虢。○下一“复”字便伏下“一甚可再”意。</span>。宫之奇<span class="comment">虞贤大夫。</span>谏曰：“虢，虞之表也<span class="comment">表，外护也。言虢为虞之外护。</span>；虢亡，虞必从之<span class="comment">虞失外护，则必与之俱灭。○事急故陡作险语。通篇着眼在此。</span>。晋不可启，寇不可翫<span class="comment">玩。</span>，一之为甚，其可再乎<span class="comment">翫，狎也。在昔为晋，在今为寇。在昔为启，在今为翫。晋不可启，故一为甚；寇不可翫，故不可再也。</span>？谚所谓‘辅车<span class="comment">昌遮切。</span>相依，唇亡齿寒’者，其虞、虢之谓也<span class="comment">辅，颊辅。车，牙车。言虞如牙车，如齿在里；虢如颊辅，如唇在表。虢存，则辅车相依；虢灭，则唇亡齿寒。○此言灭虢正所以自灭。应“虢亡，虞必从之”句。</span>。”</p>

<p>公曰：“晋吾宗也，岂害我哉<span class="comment">晋、虞皆姬姓，故曰“吾宗”。</span>? ”对曰：“大<span class="comment">泰。</span>伯、虞仲，大王之昭也<span class="comment">虞仲，即仲雍。二人皆太王之子、王季之兄也。太王于周为穆，穆生昭，故太王之子为昭。</span>；大伯不从，是以不嗣<span class="comment">大伯不从太王剪商，与虞仲俱逊国而奔吴，是以不嗣于周。而虞仲支子，别封西吴，是为虞之始祖。○此段只说虞固出于太王。</span>。虢仲、虢叔，王季之穆也<span class="comment">二人皆王季之子、文王之弟也。王季于周为昭，昭生穆，故王季之子为穆。仲封东虢，为郑所灭。叔封西虢，为今虢公始祖。</span>；为文王卿士，勋在王室，藏于盟府<span class="comment">王功曰勋。盟府，司盟之官。二人皆有功于王室，文王与为盟誓之书而藏于盟府。○此段乃说虢更亲于虞仲。</span>。将虢是灭，何爱于虞<span class="comment">虢比虞于晋，又近一世。晋既灭虢，何爱于虞，而反不灭乎？○破“晋吾宗”句。</span>？且<span class="comment">进一层说。</span>虞能亲于桓、庄乎？其爱之也<span class="comment">桓叔，始封于曲沃，庄伯其子也。献公乃桓叔曾孙、庄伯之孙。言晋虞不过同宗，而桓、庄之族为献公同祖兄弟，实至亲也。○倒句妙。若顺写，则将云：“且晋爱虞能过于桓庄乎？”</span>，桓、庄之族何罪？而以为戮，不唯逼乎<span class="comment">逼，贵近也。桓叔、庄伯之族无罪，而献公尽杀之，是恶其族大势逼也。</span>? ”亲以宠逼，犹尚害之，况以国乎<span class="comment">至亲而以宠势相逼，犹尚杀害之，况虞有一国之利，献公肯相容乎？○破“岂害我”句。</span>? ”</p>

<p>公曰：“吾享祀丰洁，神必据我<span class="comment">据，犹依也。言虞有神祐，晋虽欲害而不能。○写痴人如画。</span>。”对曰：“臣闻之，鬼神非人实亲，惟德是依<span class="comment">鬼神非实亲近乎人，惟有德者乃依据之。</span>。故《周书》曰：‘皇天无亲，惟德是辅<span class="comment">《蔡仲之命》篇辞。○“德”字引《书》一。</span>。’又曰：‘黍稷非馨，明德惟馨<span class="comment">《君陈》篇辞。○“德”字引《书》二。</span>。’又曰：‘民不易物，惟德繄物<span class="comment">《旅獒》篇辞。言祭者不改易其物，而神唯享有德者之物。繄，语助也。○“德”字引《书》三。</span>。’如是<span class="comment">总三《书》。</span>，则非德，民不和，神不享矣<span class="comment">民为神之主，神享要从民和看出，故带说此句。</span>。神所冯<span class="comment">凭。</span>依，将在德矣<span class="comment">冷语，妙。</span>。若晋取虞，而明德以荐馨香，神其吐之乎<span class="comment">吐，不食其所祭也。言虞国社稷山川之神，亦享晋明德之祀，所谓“非人实亲，惟德是依”也。○破“享祀丰洁，神必据我”二句。</span>? ”</p>

<p>弗听，许晋使<span class="comment">去声。</span>。宫之奇以其族行<span class="comment">恐惧晋祸，挈其妻子以奔曹。</span>，曰：“虞不腊矣。在此行也<span class="comment">腊，岁终合祭诸神之名。言虞不能及岁终腊祭，即在吾族既行而遂灭也。○“腊”字根上“享祀”来。</span>，晋不更举矣<span class="comment">即以灭虢之兵灭虞，不再举兵也。○说虢亡虞必从之，何等斩截。</span>。”冬，晋灭虢。师还，馆于虞，遂袭虞，灭之。执虞公。</p>

<p class="kindle-cn-para-left2">宫之奇三番谏诤，前段论势，中段论情，后段论理，屋次井井，激昂尽致。奈君听不聪，终寻覆撤。读竟为之掩卷三叹。</p>
</div>
</body></html>