<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>阴饴甥对秦伯左传·僖公十五年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">阴饴甥对秦伯<br/><span class="small">左传·僖公十五年</span></h1>
<p>十月，晋阴饴甥<span class="comment">即吕甥。</span>会秦伯<span class="comment">穆公。</span>，盟于王城<span class="comment">王城，秦地。秦许晋平之后，晋惠使却乞召吕甥迎己，故会秦伯盟于此。</span>。</p>

<p>秦伯曰：“晋国和乎？”对曰：“不和<span class="comment">“不和”二字，对得骇人。</span>。小人耻失其君，而悼丧<span class="comment">去声。</span>其亲，不惮征缮以立圉<span class="comment">语。</span>也，曰：‘必报仇，宁事戎狄<span class="comment">小人，在下之人也。君，指惠公。亲，谓死于战者。征缮，征赋治兵也。圉，惠公太子名。言小人耻其君为秦所执，痛其亲为秦所杀，不惮征赋治兵以立太子，曰必报秦之仇，宁事戎狄而与之共图也。</span>。’君子爱其君而知其罪，不惮征缮以待秦命，曰：‘必报德，有死无二<span class="comment">君子，在上之人也。言君子爱其君，而知晋国之有罪，不惮征赋治兵，以待秦归晋君之命，曰必报秦之德，惟有死而无二心也。○初读“不和”二字，只谓尽露其短，今说出“不和”之故来，始知正炫其长。两边一样加“不惮征缮”四字，是制缚秦伯要著。</span>。’以此不和<span class="comment">又用“不和”二字作一束。笔法严整。</span>。”秦伯曰：“国谓君何<span class="comment">或死，或归。</span>? ”对曰：“小人戚，谓之不免；君子恕，以为必归<span class="comment">小人不知事理，徒为忧戚，以为秦必害其君；君子以己之心度人之心，以为秦必归其君也。</span>。小人曰：‘我毒秦，秦岂归君<span class="comment">毒秦，谓晋背施闭籴，毒害秦国也。○所以可戚。</span>。’君子曰：‘我知罪矣，秦必归君<span class="comment">所以为恕。○即承上君子、小人说来。双开双合，章法极整，又极变。</span>。贰而执之，服而舍<span class="comment">捨。</span>之<span class="comment">晋有贰心，而秦执之。晋既知罪，而秦舍之。</span>，德莫厚焉，刑莫威焉<span class="comment">舍之，则秦之德莫厚于此；执之，则秦之刑莫威于此。</span>。服者怀德，贰者畏刑<span class="comment">服秦者，怀秦之德；贰秦者，畏秦之刑。</span>，此一役也，秦可以霸<span class="comment">秦归晋君之役，使诸侯怀德畏刑，可以成霸业也。</span>。纳而不定<span class="comment">若秦初纳晋君，今执之而不安定其位。</span>，废而不立<span class="comment">秦既执晋君，今不归而使之复立为君。</span>，以德为怨，秦不其然<span class="comment">是秦始有德于晋，而今则变德为怨，秦岂肯为此。○前两段并述君子、小人意中事，“贰而执之”以下单就君子意中，一反一正歆动他。</span>。'”秦伯曰：“是吾心也<span class="comment">入其彀中。</span>。”改馆晋侯，馈七牢焉<span class="comment">牛、羊、豕各一为一牢。将归之故加其礼焉。</span>。</p>

<p class="kindle-cn-para-left2">通篇作整对格，而反正开合，又复变幻无端。尤妙在借君子、小人之言，说我之意，到底自己不曾下一语。奇绝。</p>
</div>
</body></html>