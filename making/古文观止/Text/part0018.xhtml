<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>子鱼论战左传·僖公二十二年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">子鱼论战<br/><span class="small">左传·僖公二十二年</span></h1>
<p>楚人伐宋以救郑<span class="comment">以宋襄公伐郑故。</span>。宋公将战。大司马固<span class="comment">即子鱼。</span>谏曰：“天之弃商久矣<span class="comment">宋，商之后。</span>，君将兴之<span class="comment">公将图霸兴复。</span>，弗可赦也已<span class="comment">获罪于天，不可赦宥。○言不可与楚战。</span>。”弗听。</p>

<p>及楚人战于泓<span class="comment">弘。○泓，水名。○总一句。</span>。宋人既成列<span class="comment">宋兵列阵已定。</span>，楚人未既济<span class="comment">楚人尚未尽渡泓水。○是绝好机会。</span>。司马曰：“彼众我寡，及其未既济也，请击之。”公曰：“不可<span class="comment">何意？</span>。”既济而未成列<span class="comment">机会犹未失。</span>，又以告<span class="comment">省句法。</span>。公曰：“未可<span class="comment">又何意？</span>。”既陈<span class="comment">阵。</span>而后击之，宋师败绩<span class="comment">大崩曰败绩。</span>。公伤股，门官歼<span class="comment">尖。</span>焉<span class="comment">门官，守门之官，师行则从。歼，尽杀也。○二句，写败绩不堪。</span>。</p>

<p>国人皆咎公<span class="comment">归咎襄公不用子鱼之言。</span>。公曰：“君子不重<span class="comment">去声。</span>伤，不禽<span class="comment">同擒。</span>二毛<span class="comment">重，再也。二毛，头黑白色者。言君子于敌人被伤者，不忍再伤；头黑白色者，不忍擒之。○二句引起。</span>。古之为军也，不以阻隘也<span class="comment">阻，迫也。隘，险也。言不迫人于险。○释上“不可”意。</span>。寡人虽亡国之馀，不鼓不成列<span class="comment">亡国之馀，根“弃商”句来。鼓，鸣鼓进兵也。言不进兵以击未成阵者。○释上“未可”意。○寡固不可以敌众。宋公既不量力以致丧师，又为迂腐之说以自解，可发一笑。</span>。”</p>

<p>子鱼曰：“君未知战<span class="comment">一句断尽。</span>。勍<span class="comment">擎。</span>敌之人，隘而不列，天赞我也<span class="comment">勍，强也。强敌厄于险隘，而不成阵，是天助我以取胜机会。</span>。阻而鼓之，不亦可乎<span class="comment">迫而鼓进之，何不可之有？</span>？犹有惧焉<span class="comment">犹恐未必能胜也。○加一句，更透。○辨“不以阻隘”、“不鼓不成列”。</span>。且今之勍者，皆吾敌也。虽及胡耇<span class="comment">苟。</span>，获则取之，何有于二毛<span class="comment">胡耇，元老之称。言与我争强者，皆吾之仇敌，虽及元老，犹将擒之，何有于二毛之人。○辨“不擒二毛”。</span>？明耻、教战，求杀敌也。伤未及死，如何勿重<span class="comment">明设刑戮之耻，以教战斗，原求其杀人至死。若伤而未死，何可不再伤以死之。○辨“不重伤”。</span>？若爱重伤，则如勿伤；爱其二毛，则如服焉<span class="comment">若不忍再伤人，则不如不伤之；不忍禽二毛，则不如早服从之。○再辨“不重伤，不禽二毛”，更加痛快。</span>。三军以利用也<span class="comment">凡行三军，以利而动。</span>，金鼓以声气也<span class="comment">兵以金退，以鼓进，以声佐士众之气。</span>，利而用之，阻隘可也<span class="comment">若以利而动，则虽迫敌于险，无不可也。</span>；声盛致志，鼓儳<span class="comment">谗。</span>可也<span class="comment">儳，参错不齐之貌。指未整阵而言。声士气之盛，以致其志，则鼓敌之儳，勇气百倍，无不可也。○再辨“不以阻隘”、“不鼓不成列”，更加痛快。○篇中几个“可”字相呼应，妙。</span>。”</p>

<p class="kindle-cn-para-left2">宋襄欲以假仁假义笼络诸侯以继霸，而不知适成其愚。篇中只重阻险鼓进意，重伤二毛带说。子鱼之论，从不阻不鼓，说到不重不禽；复从不重不禽，说到不阻不鼓。层层辨驳，句句斩截，殊为痛快。</p>
</div>
</body></html>