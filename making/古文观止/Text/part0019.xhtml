<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>寺人披见文公左传·僖公二十四年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">寺人披见文公<br/><span class="small">左传·僖公二十四年</span></h1>
<p>吕、郤<span class="comment">隙。</span>畏逼，将焚公宫而弑晋侯<span class="comment">吕甥、郤芮，皆惠公旧臣，恐为文公所逼害，欲焚公宫而弑之。</span>。寺人披请见<span class="comment">现。○寺人，内官也，名披。请见文公，欲以难告。</span>。公使让之，且辞焉<span class="comment">让，责也。公使人数其罪而责之，且辞不相见。○总二句。</span>，曰：“蒲城之役<span class="comment">五年，献公使寺人披伐公于蒲城。</span>，君命一宿<span class="comment">女，汝。</span>，即至<span class="comment">献公命汝经宿乃至，汝不待宿，而即日至。</span>。其后余从狄君以田渭滨<span class="comment">其后我奔狄国，从狄君田猎于渭水之滨。</span>，女为<span class="comment">去声。</span>惠公来求杀余，命女三宿，女中宿至<span class="comment">惠公命汝三宿乃至，汝不待三宿而次宿即至。○就文公口中说出伐狄一事，补传所未及。</span>。虽有君命，何其速也<span class="comment">二者虽奉献公、惠公之命，何其至之太速也。○已上皆让之之词。</span>？夫袪<span class="comment">区。</span>犹在，女其行乎<span class="comment">袪，衣袂也。披伐蒲，斩公袪。言所斩之袪尚在，汝其去乎！○二句，是辞之之词。</span>! ”对曰：“臣谓君之入也，其知之矣。若犹未也，又将及难<span class="comment">去声。○臣谓君之入晋也，庶几知君人之道矣。若犹未也，又将及于祸难。○含讥带诮，小人轻薄口吻。“又将及难”句，已微露其意。下就文公之言，作两层辨驳。</span>。君命无二，古之制也<span class="comment">奉君命无二心，古之法制如此。</span>。除君之恶，唯力是视<span class="comment">前此伐公，乃为君除恶，当尽吾力为之。</span>。蒲人、狄人，余何有焉<span class="comment">公在献公时，则为蒲人；在惠公时，则为狄人，于我何关，而不速杀之？○竟斥之为恶，复等之蒲、狄人，快语。</span>？今君即位，其无蒲、狄乎<span class="comment">今安知无有如蒲、狄而能为公害者乎？当亦有人奉命速至如披者也。意在含吐间，隽甚。○已上答“虽有君命，何其速也”之意。</span>！齐桓公置射<span class="comment">石。</span>钩，而使管仲相<span class="comment">去声。○庄公九年，鲁纳子纠，与齐战于乾时，管仲射中齐桓公带钩，后桓公用管仲为相。○“射钩”对“斩袪”，恰好。</span>。君若易之，何辱命焉<span class="comment">君若反其所为，则我将自去，无所辱于君命。</span>？行者甚众，岂唯刑臣<span class="comment">披，阉人，故称“刑臣”。言但恐惧罪而行者甚多，宁独我刑余之人？言外见旧臣畏逼不安，必有祸难。意在含吐间，隽甚。○已上答“夫袪犹在，女其行乎”之意。</span>? ”公见之，以难告<span class="comment">公乃召见寺人披。披以吕、郤之谋告。</span>。</p>

<p>晋侯潜会秦伯于王城<span class="comment">避难也。</span>。己丑晦，公宫火。瑕甥<span class="comment">即吕甥。</span>、郤芮<span class="comment">瑞。</span>不获公，乃如河上，秦伯诱而杀之<span class="comment">吕、郤之才，不亚狐赵，一事失计，自取戮辱，惜哉！</span>。</p>

<p class="kindle-cn-para-left2">寺人披倾险反覆，诚无足道，然持机事告人，危言迫胁，说得毛骨俱悚，人自不得不从之，可谓阉人之雄。</p>
</div>
</body></html>