<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>展喜犒师左传·僖公二十六年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">展喜犒师<br/><span class="small">左传·僖公二十六年</span></h1>
<p>齐孝公伐我北鄙，公使展喜犒<span class="comment">考去声。</span>师<span class="comment">展喜，鲁大夫展禽之弟。犒，劳也。○人来伐我，却往迎劳之，便妙。</span>，使受命于展禽<span class="comment">受命，受犒师之辞命也。展禽即柳下惠，名获，字禽，食采于柳邑，谥曰惠。</span>。</p>

<p>齐侯未入竟<span class="comment">同“境”。</span>，展喜从之<span class="comment">伏后“乃还”二字，妙。</span>，曰：“寡君闻君亲举玉趾，将辱于敝邑，使下臣犒执事<span class="comment">不敢斥尊，托言来犒执事之臣。○辞令婉转。</span>。”齐侯曰：“鲁人恐乎？”对曰：“小人恐矣，君子则否<span class="comment">小人、君子，以无识、有识言。○说恐不得，说不恐又不得，分作君子、小人说，奇妙。</span>。”齐侯曰：“室如县<span class="comment">同“悬”。</span>罄，野无青草，何恃而不恐<span class="comment">县，系也。罄，《国语》作“磬”，谓府藏空虚，如悬磬然。青草，蔬食也。时夏四月，今之二月，百物未成，故言在内而府藏空虚，在野而蔬食不备，鲁之所恃者何在？而不恐乎？</span>? ”对曰：“恃先王之命<span class="comment">先王，成王也。○一句喝出，辞气正大。</span>。昔周公<span class="comment">鲁祖。</span>、大<span class="comment">泰。</span>公<span class="comment">齐祖。</span>股肱周室，夹辅成王。成王劳<span class="comment">去声。</span>之，而赐之盟<span class="comment">提出二国之祖，转到王命，论有根据。</span>，曰‘世世子孙无相害也<span class="comment">此句是先王之命。</span>! ’载在盟府，太师职之<span class="comment">太师，司盟之官。职，主也。○加此二句，见王命凛凛至今。</span>。桓公是以纠合诸侯，而谋其不协，弥缝其阙，而匡救其灾，昭旧职也<span class="comment">阙，失也。灾，难也。弥缝、匡救，所以谋其不协。若此者，盖欲昭明太公夹辅之旧职也。○“是以”字，紧承上王命来。三“其”字，皆指鲁而言。</span>。及君即位<span class="comment">先之以桓公，疾接“及君即位”，妙。</span>，诸侯之望曰：‘其率桓之功<span class="comment">诸侯之望君，咸曰：“其能率循桓公弥缝、匡救之功。”○不独写鲁，通写诸侯，妙。</span>! ’我敝邑用不敢保聚，曰：‘岂其嗣世九年，而弃命废职？其若先君何<span class="comment">我敝邑用是不敢聚众保守，咸曰：“岂其嗣桓公世方及九年，而遽弃王命，废旧职，其若先君太公、桓公何？”○二十五字，作一气读。“曰”者，心口相商之词。盖用反语收上王命、旧职二层，宕逸。</span>？君必不然<span class="comment">正转一句，紧陗。</span>。’恃此以不恐<span class="comment">直收到“君子则否”句。○三“恃”字，呼应。</span>。”</p>

<p>齐侯乃还<span class="comment">齐侯更不下一语，妙。</span>。</p>

<p class="kindle-cn-para-left2">篇首“受命于展禽”一语，包括到底。盖展喜应对之词，虽取给于临时，而其援王命、称祖宗大旨，总是受命于展禽者。大义凛然之中，亦复委婉动听。齐侯无从措口，乘兴而来，败兴而返。所谓子猷山阴之棹，何必见戴也。真奇妙之文。</p>
</div>
</body></html>