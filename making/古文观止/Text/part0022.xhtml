<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>烛之武退秦师左传·僖公三十年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">烛之武退秦师<br/><span class="small">左传·僖公三十年</span></h1>
<p>晋侯<span class="comment">文公。</span>、秦伯<span class="comment">穆公。</span>围郑<span class="comment">晋文主兵，秦穆会之。</span>，以其无礼于晋<span class="comment">文公出亡过郑，郑不礼之。</span>，且贰于楚也<span class="comment">郑伯虽受曹盟，犹有二心于楚。○二句，言致伐之由。</span>。晋军函陵，秦军氾<span class="comment">凡。</span>南<span class="comment">函陵、氾南，皆郑地。○二句，写秦、晋分军次舍。可以乘间私说。伏下烛之武夜缒见秦君。</span>。</p>

<p>佚之狐<span class="comment">郑大夫。</span>言于郑伯曰：“国危矣，若使烛之武<span class="comment">郑大夫。</span>见秦君，师必退<span class="comment">佚之狐已有定算。</span>。”公从之<span class="comment">遣烛之武。</span>。辞曰：“臣之壮也，犹不如人；今老矣，无能为也已<span class="comment">隐示不早见用意。虽近怨，然辞亦婉曲。</span>。”公曰：“吾不能早用子，今急而求子，是寡人之过也<span class="comment">公先自责。</span>。然郑亡，子亦有不利焉<span class="comment">转语急切，自然感动。</span>。”许之<span class="comment">乃许出见秦君。</span>。</p>

<p>夜缒<span class="comment">坠。</span>而出<span class="comment">缒，悬索也。至夜乃悬城而下，恐晋觉也。</span>。见秦伯曰：“秦、晋围郑，郑既知亡矣<span class="comment">提过郑事一边，妙绝。</span>。若亡郑而有益于君，敢以烦执事<span class="comment">反跌一句。下乃历言亡郑之无益而有害，极为透快。</span>。越国以鄙远，君知其难也<span class="comment">秦在西，郑在东，晋居其间。设若得郑，而秦欲越晋国，以为边鄙，相隔甚远，君亦当知其难也。○亡郑无益。</span>，焉<span class="comment">烟。</span>用亡郑以陪邻？邻之厚，君之薄也<span class="comment">陪，益也。邻，谓晋也。言秦得郑，必为晋所有，是益邻矣。邻之地厚，则秦之地相形而薄也。○亡郑又有害。</span>。若舍<span class="comment">捨。</span>郑以为东道主，行李之往来，共<span class="comment">同“供”。</span>其乏困，君亦无所害<span class="comment">郑在秦东，故曰东道。行李，使人也。言秦能舍郑以为东道主人，秦之使者，往来过此，或资粮乏困，郑能供给之，于秦又何所害焉。○舍郑有益无害。</span>。且君尝为晋君赐矣，许君焦、瑕，朝济而夕设版焉，君之所知也<span class="comment">晋君，谓惠公。赐，犹德也。焦、瑕，晋河外二邑。言穆公曾纳惠公，亦云有德矣。惠公许秦以河外焦、瑕二邑，乃朝济河，而夕即设版筑，以守二城。其背秦之速，君之所知也。○此借旧事以见晋惯背秦德，与之共事，断无有益。绝好一证。</span>。夫晋，何厌<span class="comment">平声。</span>之有<span class="comment">宕笔妙。进一层说。</span>？既东封郑，又欲肆其西封。若不阙秦，将焉取之<span class="comment">封，疆也。肆，大也。阙，削也。言既灭郑，以辟其东方之封疆，势必又欲大其西方之封疆，若不削小秦地，将何所取之以肆其西封也？○此言晋不独得郑，后必将欲得秦，为害甚大。</span>？阙秦以利晋，唯君图之<span class="comment">上言“亡郑以陪邻”，此直言“阙秦以利晋”，何等透快。</span>。”秦伯说<span class="comment">悦。</span>，与郑人盟，使杞子、逢孙、杨孙戍<span class="comment">恕。</span>之<span class="comment">三子皆秦大夫。戍，屯兵以守也。</span>，乃还<span class="comment">秦师退矣。</span>。</p>

<p>子犯<span class="comment">晋文公舅。</span>请击之<span class="comment">请击秦师。</span>。公曰：“不可。微夫人之力不及此<span class="comment">微，无也。夫人，指秦伯。文公亦秦所纳，故言微秦伯之力，何缘得为晋君？</span>。因人之力而敝之，不仁<span class="comment">赖秦力得国，而反害秦，是不仁也。</span>；失其所与，不知<span class="comment">智。○误与同事，是不知也。</span>；以乱易整，不武<span class="comment">二国整师而来，而乃自相攻击，易之以乱，是不武也。</span>。吾其还也。”亦去之<span class="comment">晋师亦退矣。</span>。</p>

<p class="kindle-cn-para-left2">郑近于晋，而远于秦。秦得郑而晋收之，势必至者。越国鄙远，亡郑陪邻，阙秦利晋，俱为至理。古今破同事之国，多用此说。篇中前段写亡郑乃以陪晋，后段写亡郑即以亡秦，中间引晋背秦一证，思之毛骨俱竦。宜乎秦伯之不但去郑，而且戍郑也。</p>
</div>
</body></html>