<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>蹇叔哭师左传·僖公三十二年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">蹇叔哭师<br/><span class="small">左传·僖公三十二年</span></h1>
<p>杞子<span class="comment">秦大夫。三十年，秦伯与郑人盟，使杞子等戍郑。</span>自郑使告于秦曰：“郑人使我掌其北门之管<span class="comment">管，锁钥也。</span>，若潜师以来，国可得也。”穆公访诸蹇叔<span class="comment">秦大夫。</span>。蹇叔曰：“劳师以袭远，非所闻也<span class="comment">轻行而掩之曰袭。○总断一句，破潜师得国之非。下作两层写。</span>。师劳力竭，远主备之<span class="comment">兵师劳苦，其力必尽。远方之主，易为之备。</span>，无乃不可乎<span class="comment">一层言郑不可得。</span>？师之所为，郑必知之，勤而无所，必有悖心<span class="comment">郑既知之，则秦兵勤劳而无所得，必生悖逆之心而妄为。</span>。且行千里，其谁不知<span class="comment">不但郑知，他国无不尽知，伏下晋人御师。○一层言师不可潜。</span>? ”公辞焉<span class="comment">不受其言。</span>。召孟明、西乞、白乙，使出师于东门之外<span class="comment">孟明，姓百里，名视。西乞名术。白乙名丙。</span>。蹇叔哭之，曰：“孟子<span class="comment">呼孟明也。</span>！吾见师之出而不见其入也<span class="comment">十三字，要作哭声读。</span>! ”公使谓之曰：“尔何知？中寿，尔墓之木拱矣<span class="comment">合手曰拱。言尔何有知识，设当中寿而死，尔之墓木已拱矣。极诋其衰老失智也。</span>。”</p>

<p>蹇叔之子与<span class="comment">去声。</span>师，哭而送之，曰：“晋人御师必于殽<span class="comment">殽地险阻，可以邀击。晋有宿怨，御师必在于此。</span>，殽有二陵焉<span class="comment">大阜曰陵。</span>。其南陵，夏后皋<span class="comment">桀之祖。</span>之墓也；其北陵，文王之所辟<span class="comment">同“避”。</span>风雨也<span class="comment">殽之北陵，两山相嵚，故可以避风雨。○点缀情景，惨淡凄其，不堪再诵。</span>。必死是间，余收尔骨焉<span class="comment">四十一字，要作哭声读。</span>! ”秦师遂东<span class="comment">为明年晋败秦于殽张本。</span>。</p>

<p class="kindle-cn-para-left2">谈覆军之所，如在目前，后果中之，蹇叔可谓老成先见。一哭再哭，出军时诚恶闻此，然蹇叔不得不哭，若穆公之既败而哭，晚矣。</p>
</div>
</body></html>