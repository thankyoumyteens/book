<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>子产告范宣子轻币左传·襄公二十四年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">子产告范宣子轻币<br/><span class="small">左传·襄公二十四年</span></h1>
<p>范宣子<span class="comment">晋士匄。</span>为政<span class="comment">将中军，执国政。</span>，诸侯之币重<span class="comment">诸侯朝贡于晋者，其币增重。币，礼仪也。<span class="comment2">【币：帛，古代通常用作礼物。这里指诸侯向盟主晋国进献的贡品。】</span></span>，郑人病之<span class="comment">病，患也。</span>。</p>

<p>二月，郑伯<span class="comment">简公。</span>如晋。子产寓书于子西，以告宣子<span class="comment">寓，寄也。子西相郑伯如晋，故子产寄书与子西，以劝告宣子。</span>，曰：“子为晋国<span class="comment">为晋执政。○只此四字，落笔便妙。</span>，四邻诸侯<span class="comment">牵引四邻，妙。</span>不闻令<span class="comment2">【令：美。】</span>德，而闻重币<span class="comment">不闻有善德，但闻增重诸侯之币。○先提“令德”，引起“令名”。</span>，侨<span class="comment">子产名。</span>也惑之。侨闻君子长<span class="comment">掌。</span>国家者，非无贿<span class="comment">毁。</span>之患，而无令名之难<span class="comment">贿，财也。令名，善誉也。○“贿”字，从重币推出。“令名”，从“令德”推出。○二句是一篇主意。</span>。夫诸侯之贿聚于公室，则诸侯贰<span class="comment">敛诸国之财，而积聚于晋之公室，则诸侯离心于晋。</span>。若吾子赖<span class="comment2">【赖：取得，这里指私自占有。】</span>之，则晋国贰<span class="comment">若汝自利赖其财，而私入于己，则晋人离心于汝。</span>。诸侯贰，则晋国坏<span class="comment">晋不能保国。</span>；晋国贰，则子之家坏<span class="comment">汝不能保家。</span>，何没没<span class="comment2">【没没：沉湎、执迷的样子。】</span>也<span class="comment">何其沉溺而不反也。</span>！将焉用贿<span class="comment">贿之为祸如此，将安用之。○此段申“非无贿之患”句。</span>？夫令名，德之舆<span class="comment2">【舆：车。】</span>也<span class="comment">有德者，必以令名为舆，始能远及。</span>；德，国家之基也<span class="comment">有国者，必以令德为基，始能自立。</span>。有基无坏<span class="comment">有德以为基，故国家不坏。○一“坏”字，应上两“坏”字。</span>，无亦<span class="comment2">【无亦：等于说“何不”。】</span>是务乎<span class="comment">无亦以是令名为先务乎！○从名转德，从德转国家，从国家转无坏，笔笔转，笔笔应。</span>！有德则乐<span class="comment">洛。</span>，乐则能久<span class="comment">务令名在有德，有德则乐与人同，而能久居其位。</span>。《诗》云‘乐只君子，邦家之基’，有令德也夫<span class="comment">《小雅》之诗。言君子有德可乐，则能立国之基，使之长久。有令德之谓也夫！○引《诗》证德为国家之基。</span>! ‘上帝临女<span class="comment">汝。</span>，无贰尔心’，有令名也夫<span class="comment">《大雅》之诗。言上帝鉴临武王之德，则下民无敢有离贰之心。有令各之谓也夫！○引《诗》证名为德之舆。一“贰”字，应上四“贰”字。○此段申“无令名之难”句。</span>！恕思<span class="comment2">【恕思：心存宽厚之意。】</span>以明德，则令名载而行之，是以远至迩<span class="comment2">【迩（ěr）：近。】</span>安<span class="comment">以恕存心而自明其德，则自然有令名以为之舆，而载是德以行于世，所以远者闻风而至，近者赖德而安，为国家之基也。○又合德与名，双收一笔，遒紧。</span>。毋宁使人谓子‘子实生我’，而谓‘子浚<span class="comment2">【浚（jùn）：榨取。】</span>我以生’乎<span class="comment">毋宁，宁也。宁可使人议论吾子，以为子实能生养我民，而可谓子取民以自养乎？○以贿与令名二者比并言之，语绝波陗，又叠用三“子”字，尤有态。</span>？象有齿以焚其身，贿也<span class="comment">焚，毙也。象因有齿以杀身，以齿之有贿故耳。○指“贿”字作结，仍收到重币上。见有贿非但国坏家坏，而且身亦坏也。是危语，亦是冷语。</span>。”</p>

<p>宣子说<span class="comment">悦。</span>，乃轻币。</p>

<p class="kindle-cn-para-left2">劈起将令德、令名与重币对较，持论正大。其写德名处，作赞叹语，写重币处，作危激语，回环往复，剀切详明。宜乎宣子之倾心而受谏也。</p>
</div>
</body></html>