<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>祭公谏征犬戎国语·周语上</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">祭公谏征犬戎<br/><span class="small">国语·周语上</span></h1>
<p>穆王将征犬戎<span class="comment">西戎也。欲征其不享之罪。</span>，祭<span class="comment">债。</span>公谋父<span class="comment">甫。○祭，畿内之国，谋父所封。时为王卿士。</span>谏曰：“不可。先王耀德不观<span class="comment">贯。</span>兵<span class="comment">耀，明也。观，示也。○一句领起全篇。</span>。夫兵戢而时动，动则威<span class="comment">戢，聚也。时动，如三时务农，一时讲武之谓。威，可畏也。</span>，观则玩，玩则无震<span class="comment">玩，黩也。震，惧也。○四句，一正一反，以申明不可观兵之意。</span>。是故周文公之《颂》曰<span class="comment">文，周公之谥。《颂·时迈》之诗，周公所作。</span>:‘载戢干戈，载櫜<span class="comment">高。</span>弓矢<span class="comment">载，用也。櫜，韬也。言武王既定天下，则收敛其干戈，韬藏其弓矢，示不复用也。○引证“不观兵”。</span>。我求懿德，肆于时夏，允王保之<span class="comment">肆，陈也。时，是也。中国曰夏。允，信也。言武王常求懿美之德，以布陈于中国，信乎王之能保天命也。○引证“耀德”。</span>。’先王之于民也，茂正其德而厚其性<span class="comment">茂，勉也。正德者，父慈子孝，兄爱弟恭，夫义妇顺，所以正民之德也。如此而民之情性，未有不归于厚者。</span>，阜其财求<span class="comment">阜，大也。大其财求，使之衣帛食肉，不饥不寒，所以厚民之生也。</span>而利其器用<span class="comment">如工作什器、商通货财之类，所以利民之用也。○三句，兼教养在内。</span>，明利害之乡<span class="comment">如字。○得教养为利，失教养为害。乡，犹言所在也。明利害之所在，是耀德之实。</span>，以文修之<span class="comment">一句，包下“修意”五句，是不观兵之实。</span>，使务利而避害，怀德而畏威，故能保世以滋大<span class="comment">滋，益也。此言“耀德不观兵”之效。作一顿。下乃转入周世。</span>。</p>

<p>“昔我先世后稷<span class="comment">后稷，舜时农官。父子相继曰世。谓弃与不窋。</span>，以服事虞、夏<span class="comment">谓弃为舜后稷，不窋继之于夏启也。</span>。及夏之衰也<span class="comment">谓启子太康。</span>，弃稷弗务<span class="comment">弃，废也。废稷之官，不复务农。</span>，我先王不窋<span class="comment">质。○弃之子。周禘祫文武，必先不窋，故通谓之王。</span>用失其官，而自窜于戎、翟之间<span class="comment">尧封弃于邰，至不窋失官，去夏而迁于邠。邠西接戎，北近翟。</span>，不敢怠业<span class="comment">业，农业也。</span>，时序其德，纂<span class="comment">同缵。</span>修其绪，修其训典<span class="comment">序，布也。纂，继也。绪，事也。训，教也。典，法也。三“其”字，指弃而言。</span>，朝夕恪勤，守以惇笃，奉以忠信<span class="comment">三句，承上三句，极写其“不敢怠业”。</span>，奕世载德，不忝前人<span class="comment">奕世，累世也。载，承也。忝，辱也。自不窋以后至文王，皆继其德而弗坠。○已上言周家累世耀德。</span>。至于武王，昭前之光明，而加之以慈和，事神保民，莫不欣喜<span class="comment">武王亦只是耀德。</span>。商王帝辛，大恶<span class="comment">乌故切。</span>于民<span class="comment">辛，纣名也。大恶，大为民所恶。</span>。庶民弗忍，欣戴武王，以致戎于商牧<span class="comment">商牧，商郊牧野。○著“庶民弗忍”四字，便见武王不得已而用兵。</span>。是先王非务武也，勤恤民隐而除其害也<span class="comment">恤，忧也。隐，痛也。非务武，即不观兵之谓。勤恤民隐，即耀德之谓。○已上言武王并不观兵，下乃述邦制，以转入征犬戎之非。</span>。</p>

<p>“夫先王之制<span class="comment">一句直贯到底。</span>：邦内甸服<span class="comment">邦内，天子畿内。甸，田也。服，事也。以皆田赋之事，故谓之甸服。王城之外，四面皆五百里也。</span>，邦外侯服<span class="comment">邦外，邦畿之外。侯服者，侯国之服。甸服外，四面又各五百里也。</span>，侯、卫宾服<span class="comment">侯，侯圻。卫，卫圻。中国之界也。谓之宾者，渐远王畿，而取宾见之义。侯服外，四面又各五百里也。</span>，蛮夷要<span class="comment">平声。</span>服<span class="comment">蛮夷去王畿已远。谓之要者，取要约之义，特羁縻之而已。宾服外，四面又各五百里也。</span>，戎翟荒服<span class="comment">戎翟去王畿益远。以其荒野，故谓之荒服。要服外，四面又各五百里也。○一层，详五服之地。</span>。甸服者祭<span class="comment">祭于祖考。</span>，侯服者祀<span class="comment">祀于高曾。</span>，宾服者享<span class="comment">享于二祧。</span>，要服者贡<span class="comment">贡于坛<img class="kindle-cn-inline-character" src="../Images/image00673.jpeg" alt=""/>。</span>，荒服者王<span class="comment">王，入朝也。世一见，各以其所贵者为贽。○此言五服佐天子宗庙之供者不同。○二层，详五服之职。</span>。日祭<span class="comment">祭以日至。</span>、月祀<span class="comment">祀以月至。</span>、时享<span class="comment">享以时至。</span>、岁贡<span class="comment">贡以岁至。</span>、终王<span class="comment">王以终世至。谓朝嗣王，及即位而来见。○三层，言五服之地有远近，故其供职有疏密。</span>，先王之训也<span class="comment">锁一句，前后照应，妙。</span>。有不祭则修意<span class="comment">最近者知王意也。</span>，有不祀则修言<span class="comment">稍近者听王言也。</span>，有不享则修文<span class="comment">渐近者申以号令。</span>，有不贡则修名<span class="comment">已远者播以仁声。</span>，有不王则修德<span class="comment">极远者诞敷文德。○看五“修”字，便见“耀德”不是一味表暴，有反躬自治意。</span>，序成而有不至则修刑<span class="comment">序，谓上五者次序。成，既修也。刑，法也，见下文。</span>。于是乎有刑不祭<span class="comment">士师。</span>，伐不祀<span class="comment">司马。</span>，征不享<span class="comment">诸侯承王命往征。</span>，让不贡，告不王<span class="comment">行使让者责其过，告者谕以理。○此修刑之序。</span>。于是乎有刑罚之辟<span class="comment">辟，法也。</span>，有攻伐之兵，有征讨之备，有威让之令，有文告之辞<span class="comment">此修刑之具。○一意写作两层，却不嫌其重复，故妙。</span>。布令陈辞而又不至，则又增修于德，无勤民于远<span class="comment">单承要、荒二服。言远国非近者可比，唯有益自修德，不可加兵致劳吾民也。</span>，是以近无不听<span class="comment">甸、侯、宾无不至。</span>，远无不服<span class="comment">要、荒无不至。○已上结完先王无观兵于远国之事，下方说到穆王身上。</span>。</p>

<p>“今自大毕、伯仕之终也，犬戎氏以其职来王<span class="comment">大毕、伯仕，犬戎氏之二君。世终来王，荒服之职也。</span>，天子曰：‘予必以不享征之，且观之兵<span class="comment">享，宾服之礼。以责犬戎，且示之以兵威。</span>。’其无乃废先王之训，而王几顿乎<span class="comment">顿，坏也。既废先王待荒服之训，恐终王之礼，亦自此坏矣。</span>！吾闻夫犬戎树惇，能帅<span class="comment">同率。</span>旧德而守终纯固，其有以御我矣<span class="comment">树，立也。惇，厚也。帅，循也。纯，专也。固，一也。言犬戎立心惇厚，能率循其先人之德而守国，终于专一，有拒我之备矣。○废先王之训，则不可伐。有以御我，则不能伐。是极谏意。</span>! ”</p>

<p>王不听，遂征之，得四白狼，四白鹿以归<span class="comment">所获止此，果有以御我矣。</span>。自是荒服者不至<span class="comment">终王之礼，果自此坏。</span>。</p>

<p class="kindle-cn-para-left2">“耀德不观兵”是一篇主脑，回环往复，不出此意。穆王车辙马迹遍天下，其中侈然有自大之心，不过观兵犬戎以示雄武耳，乃仅得狼鹿以归。不但不能耀德，并不成观兵矣。结出“荒服不至”一语，煞有深意。</p>
</div>
</body></html>