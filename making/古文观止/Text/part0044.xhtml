<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>襄王不许请隧国语·周语中</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">襄王不许请隧<br/><span class="small">国语·周语中</span></h1>
<p>晋文公既定襄王于郏<span class="comment">夹。○襄王后母惠后生叔带，因翟人立为王，襄王出奔郑。晋文公纳王，诛叔带。郏，洛邑，王城之地。</span>，王劳<span class="comment">去声。</span>之以地<span class="comment">王赏之以阳樊、温、原、<img class="kindle-cn-inline-character" src="../Images/image00681.jpeg" alt=""/>茅之田。</span>，辞<span class="comment">不受。</span>，请隧焉<span class="comment">掘地通路曰隧。天子葬礼。</span>。</p>

<p>王弗许，曰：“昔我先王之有天下也<span class="comment">开口便正大。</span>，规方千里以为甸服<span class="comment">规，画也。甸服，畿内之地。以皆田赋之事，故谓之甸服。王城之外，四面皆五百里也。</span>，以供上帝山川百神之祀，以备百姓兆民之用，以待不庭、不虞之患<span class="comment">百姓，百官有世功者。不庭，不来朝之国也。不虞，意外之变也。○著“以供”、“以备”、“以待”等字，见先王有此许多费用。</span>。其馀<span class="comment">甸服之外。</span>以均分公侯伯子男，使各有宁宇，以顺及天地，无逢其灾害<span class="comment">宁，安也。宇，居也。亦使有供祭、备用、待患之资，所以能顺天地，而无灾害也。○著“均分”二字，见先王之土地亦有限。</span>，先王岂有赖焉<span class="comment">赖，利也。○一句结上起下。</span>。内官不过九御，外官不过九品，足以供给神祇而已，岂敢厌纵其耳目心腹以乱百度<span class="comment">九御，即九嫔。九品，即九卿。嫔与卿主祭祀。厌，安也。纵，肆也。度，法也。○著“不过”、“足以”、“而已”、“岂敢”等字，见先王并无一点奢用。</span>？亦唯是死生之服物采章，以临长<span class="comment">掌。</span>百姓而轻重布之<span class="comment">隧为死之服物，“生”字带说。采章，采色文章也。轻重布，言贵贱有等。○“亦唯是”妙。始入正题也。上文许多说话，只要逼出“亦唯是”三字。</span>，王何异之有<span class="comment">葬礼外，王鲜有异。○只数语，说得“隧”字十分郑重。下乃反复写其不许之意。</span>？</p>

<p>“今天降祸灾于周室<span class="comment">谓叔带之乱。</span>，余一人仅亦守府<span class="comment">仅守故府遗文，不能有为。</span>，又不佞以勤叔父<span class="comment">不佞，不才也。勤，劳也。天子称同姓诸侯曰叔父。</span>，而班先王之大物以赏私德<span class="comment">班，分也。大物，隧也。私德，指纳王而言。</span>，其叔父实应<span class="comment">平声。</span>且憎，以非余一人，余一人岂敢有爱也<span class="comment">应，受也。憎，恶也。爱，吝也。言汝虽受私赏，心中未尝不憎恶之，以非余行赏之不当，余岂敢吝而弗与也？○反如此说转来，婉妙。下则纯是刀砍斧截之语。</span>？先民有言曰<span class="comment">先民，前人也。</span>:‘改玉改行<span class="comment">玉，佩玉。所以饰行步。君臣尊卑，各有其节，故曰改。○直贯至“大物未可改”句。</span>。’叔父若能光裕大德，更<span class="comment">平声。</span>姓改物，以创制天下，自显庸也，而缩取备物以镇抚百姓，余一人其流辟<span class="comment">闢。</span>于裔<span class="comment">异。</span>土，何辞之有与<span class="comment">更姓，易姓也。改物，改正朔、易服色也。创，造也。庸，用也。谓为天子创造制度，自显用于天下。缩，收也。备物，谓死生之服物采章。流，放也。辟，戮也。裔，远也。○逆振一段，紧陗。</span>？若犹是姬姓也<span class="comment">未更姓。</span>，尚将列为公侯，以复先王之职<span class="comment">未改物。</span>，大物其未可改也<span class="comment">不曰“不可改”，而曰“未可改”，冷隽。○直说出晋文请隧之非。</span>。叔父其茂昭明德，物将自至<span class="comment">物，隧也。○又逆振一笔，紧陗。</span>，余敢以私劳变前之大章，以忝天下，其若先王与百姓何？何政令之为也<span class="comment">私劳，即私德。在襄王为德，在晋文为劳。大章，即服物采章。忝，辱也。先王唯是服物采章，以临长百姓，而余变易之，其如先王百姓何哉？既无以对先王百姓，何政令之为也？○直说出不许行隧之意。</span>？若不然，叔父有地而隧焉，余安能知之<span class="comment">若晋文自制为隧，余安能禁止？不待请也。○仍用逆笔作收，章法愈紧。</span>? ”</p>

<p>文公遂不敢请，受地而还。</p>
<p class="kindle-cn-para-left2">通篇只是不为天子不得用隧意。却妙在俱用逆笔振入，无一笔实写不许。而不许之意，一步紧一步，自使重耳神色俱沮。</p>
</div>
</body></html>