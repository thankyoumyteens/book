<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>展禽论祀爰居国语·鲁语上</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">展禽论祀爰居<br/><span class="small">国语·鲁语上</span></h1>
<p>海鸟曰“爰居”<span class="comment">疏句起法。</span>，止于鲁东门之外二日，臧文仲<span class="comment">鲁大夫，臧孙氏。</span>使国人祭之<span class="comment">直是居蔡故智。</span>。展禽<span class="comment">即柳下惠，名获，字禽。</span>曰：“越哉，臧孙之为政也<span class="comment">越，谓越于礼。○不责其祀，而直责其政，立论最大。</span>！夫祀，国之大节也；而节，政之所成也<span class="comment">节，制也。祀之节制，于国为最大，乃政之所由以成，所关甚重。</span>。故慎制祀以为国典<span class="comment">慎者，不轻之谓。制，立也。典，常也。祀有关国政如此，故慎立祭祀之法，以为国之常经，不得有所加也。○此句极重，后俱根此立论。</span>。今无故而加典，非政之宜也<span class="comment">两语断毕。</span>。</p>

<p>“夫圣王之制祀也<span class="comment">总冒一句。</span>，法施于民则祀之，以死勤事则祀之，以劳定国则祀之，能御大灾则祀之，能捍大患则祀之。非是族也，不在祀典<span class="comment">族，类也。○先将制祀之意虚论一番，下乃历引以实之。</span>。昔烈山氏之有天下也，其子曰柱，能植百谷百蔬；夏之兴也，周弃继之<span class="comment">烈山氏，神农号。其后世子孙有名柱者，能植谷、蔬，作农官。夏兴，谓禹也。弃能继柱之业。</span>，故祀以为稷<span class="comment">稷，谷神也。</span>。共<span class="comment">恭。</span>工氏之伯<span class="comment">霸。</span>九有也，其子曰后土，能平九土<span class="comment">共工，霸者，在羲、农之间。有，域也。共工之裔子句龙，佐黄帝为土官。九土，九州之土。</span>，故祀以为社<span class="comment">社，土神也。○柱、弃、句龙，以劳定国。○以上社稷之祀，以下宗庙之祀。</span>。黄帝能成命百物，以明民共<span class="comment">同“供”。</span>财<span class="comment">黄帝，轩辕也。命，名也。成命，定百物之名也。明民，使民不惑也。共财，供给公上之赋敛也。</span>，颛顼<span class="comment">旭。</span>能修之<span class="comment">颛顼，黄帝之孙、帝高阳也，能修黄帝之功。</span>。帝喾<span class="comment">哭。</span>能序三辰以固民<span class="comment">帝喾，黄帝之曾孙、帝高辛也。三辰，日月星也。序之使民知休作之候。固，安也。</span>，尧能单均刑法以仪民<span class="comment">单，尽也。均，平也。仪，善也。○四句，皆法施于民者。</span>，舜勤民事而野死<span class="comment">征有苗，崩于苍梧之野。</span>，鲧障洪水而殛死<span class="comment">鲧障防百川，绩用不成，尧殛之于羽山。○舜、鲧，皆以死勤事。</span>，禹能以德修鲧之功<span class="comment">修者，继其事而改正之。○能御大灾。</span>，契为司徒而民辑<span class="comment">司徒，教官之长。辑，和也。○法施于民。</span>，冥勤其官而水死<span class="comment">冥，契六世孙，为夏水官，勤于其职，而死于水。○以死勤事。</span>，汤以宽治民而除其邪<span class="comment">除邪，谓放桀。○能捍大患。</span>，稷勤百谷而山死<span class="comment">稷，周弃也，死于黑水之山。○以死勤事。</span>，文王以文昭<span class="comment">文王演《易》，以文德著。○法施于民。</span>，武王去民之秽<span class="comment">去秽，谓伐纣。○能捍大患。</span>。故有虞氏禘黄帝而祖颛顼，郊尧而宗舜<span class="comment">有虞氏，舜后。禘，大祭也。郊，祭天以配食也。祖其有功者，宗其有德者，百世不迁之庙也。有虞氏出自黄帝、颛顼，故禘黄帝而祖颛顼。舜受禅于尧，故郊尧。《祭法》作“效喾而宗尧。”与此异者，舜在时则宗尧，舜崩则子孙宗舜，故郊尧。</span>；夏后氏禘黄帝而祖颛顼，郊鲧而宗禹<span class="comment">夏后氏，亦黄帝颛顼之后，故禘祖之礼同。虞以上尚德，夏以下亲亲，故夏郊鲧也。</span>；商人禘舜<span class="comment">当作喾。</span>而祖契，郊冥而宗汤<span class="comment">喾，契之父。契，商之始祖也。</span>；周人禘喾而郊稷，祖文王而宗武王<span class="comment">喾，稷之父。稷，周之始祖也。商人祖契。周人初时亦祖稷而宗文王，顾武王定天下，其庙不可以毁，故更郊稷，祖文王而宗武王。○已上先总叙功德，后总出祀典。</span>；幕，能帅<span class="comment">同率。</span>颛顼者也，有虞氏报焉<span class="comment">幕，舜之后虞思也，为夏诸侯。帅，循也。报，报德之祭。</span>；杼，能帅禹者也，夏后氏报焉<span class="comment">杼，禹七世孙、少康子季杼也，能兴夏道。</span>；上甲微，能帅契者也，商人报焉<span class="comment">上甲微，契八世孙、汤之先也。</span>；高圉、太王，能帅稷者也，周人报焉<span class="comment">高圉，稷十世孙。太王，高圉之曾孙。○四代子孙，能帅循其祖德，皆为以劳定国。○已上逐句出祀典，法变。</span>。凡禘、郊、祖、宗、报，此五者国之典祀也<span class="comment">总锁一句，结住上文。以下又于五祀典外，兼举诸祀。</span>。</p>

<p>“加之以社稷山川之神，皆有功烈于民者也<span class="comment">“社稷”应前。山川，谓五岳四渎。</span>；及前哲令德之人，所以为明质也<span class="comment">质，信也。民皆明而信之，故曰明质。</span>；及天之三辰，民所以瞻仰也<span class="comment">藉其光以见物。</span>；及地之五行，所以生殖也<span class="comment">五行，水火木金土，民皆赖之以生活。</span>；及九州名山川泽，所以出财用也<span class="comment">财用，如财木、鱼鳖之类。○叠写五句，是带叙法。</span>。非是不在祀典<span class="comment">禘、郊、祖、宗、报之外，必须有功于民者，方祀及之。皆非无故而加也。○收完“制祀以为国典”句。</span>。</p>

<p>“今海鸟至，己不知而祀之，以为国典<span class="comment">入题。“己不知”三字妙。</span>，难以为仁且知<span class="comment">智。</span>矣<span class="comment">再断。</span>。夫仁者讲功<span class="comment">爱人必讲及人之功。</span>，而知者处物<span class="comment">格物必审处物之法。○又与仁、知作注释，妙。</span>。无功而祀之，非仁也<span class="comment">结上。</span>；不知而不问，非知也<span class="comment">起下。</span>。今兹海其有灾乎？夫广川之鸟兽，恒知而避其灾也<span class="comment">广川，犹言大流。言避灾而来，祀之绝不相涉。说出，一笑。</span>。”</p>

<p>是岁也，海多大风，冬暖<span class="comment">煖。○果有灾。</span>。文仲闻柳下季之言，曰：“信吾过也，季子之言不可不法也。”使书以为三策<span class="comment">策，简也。三书简者，恐有遗亡故也。</span>。</p>

<p class="kindle-cn-para-left2">一祀爰居耳，发出如许大议论。然亦只是“无故加典”一句断尽。前云“非是族也，不在祀典”，后云“非是不在祀典”，总是不得无故加典也。文仲之失，在不能讲功，而先在不能处物，是不智乃以成其不仁也。结出海鸟之智来，最有味。</p>
</div>
</body></html>