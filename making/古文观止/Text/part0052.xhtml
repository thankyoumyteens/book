<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>申胥谏许越成国语·吴语</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">申胥谏许越成<br/><span class="small">国语·吴语</span></h1>
<p>吴王夫差乃告诸大夫曰：“孤将有大志于齐<span class="comment">欲伐齐。</span>，吾将许越成，而无拂吾虑<span class="comment">已先拒谏。</span>。若越既改，吾又何求？若其不改，反行，吾振旅焉<span class="comment">改，谓诚心改事吴也。反行，伐齐而反也。振旅，加兵也。○全不以越为意。</span>。”</p>

<p>申胥谏曰：“不可许也<span class="comment">断一句。</span>。夫越非实忠心好吴也<span class="comment">既非爱吴。</span>，又非慑畏吾甲兵之强也<span class="comment">亦非惧吴。</span>。大夫种勇而善谋，将还<span class="comment">旋。</span>玩吴国于股掌之上，以得其志<span class="comment">还玩，转弄也。○直破其奸。</span>。夫固知君王之盖威以好胜也<span class="comment">盖，犹尚也。病根被人看破。</span>，故婉约其辞，以从<span class="comment">同纵。</span>逸王志<span class="comment">婉约，卑逊也。纵逸，即上篇广侈之意。</span>，使淫乐于诸夏之国，以自伤也<span class="comment">自伤，犹言自害。</span>。使吾甲兵钝弊，民人离落，而日以憔悴<span class="comment">此言自伤之实。○两“使”字，是“还玩吴国”作用。</span>，然后安受吾烬<span class="comment">烬，馀也。安受吴国未灭之馀，所谓得其志也。○句句与种言暗合，英雄所见略同。○已上论大夫种。</span>。夫越王好信以爱民<span class="comment">不好胜，而好信；不尚威，而爱民。</span>，四方归之<span class="comment">得人心。</span>，年谷时熟<span class="comment">得天意。</span>，日长<span class="comment">掌。</span>炎炎<span class="comment">炎炎，进貌。○论越王。</span>。及吾犹可以战也<span class="comment">“及”字，承上“日以憔悴”、“日长炎炎”两句来，言过此吴日益衰，越日益盛，吾虽欲战无及已。是危急语。</span>，为虺<span class="comment">毁。</span>弗摧，为蛇将若何<span class="comment">虺，小蛇也。摧，灭也。○一喻尤入情。</span>? ”</p>

<p>吴王曰：“大夫奚隆于越，越曾<span class="comment">层。</span>足以为大虞乎<span class="comment">隆，尊也。虞，虑也。○侈心顿起。</span>？若无越，则吾何以春秋曜吾军士<span class="comment">存越则时可加兵，以张吾军势。○写盖威好胜如画。</span>? ”乃许之成。</p>

<p>将盟，越王又使诸稽郢辞曰<span class="comment">既使诸稽郢请盟，又使诸稽郢辞盟，真是还玩吴国于股掌之上。</span>:“以盟为有益乎？前盟口血未乾<span class="comment">干。</span>，足以结信矣。以盟为无益乎？君王舍甲兵之威以临使之，而胡重于鬼神而自轻也<span class="comment">不复如前之乞哀态矣，还玩吴国已极。</span>。”吴王乃许之，荒成不盟<span class="comment">荒，空也。总是不以越为意。</span>。</p>

<p class="kindle-cn-para-left2">夫差广侈已极，只“越曾足为大虞”一语，虽有百谏诤，亦莫之入矣。胥、种谋国之智，若出一辙。而吴由以亡，越由以霸，用与不用异耳。</p>
</div>
</body></html>