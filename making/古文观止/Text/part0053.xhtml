<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>春王正月公羊传·隐公元年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">春王正月<br/><span class="small">公羊传·隐公元年</span></h1>
<p>元年者何？君之始年也<span class="comment">人君即位之始年。</span>。春者何？岁之始也<span class="comment">岁功之始。</span>。王者孰谓？谓文王也<span class="comment">文王，周始受命之王。</span>。曷为先言“王”而后言“正月”？王正月也<span class="comment">王者受命改正朔。</span>。何言乎王正月？大一统也<span class="comment">王者受命改正朔，自甸、侯以至要、荒咸奉之，故曰大一统。○起数语，是一部《春秋》中“元年春王正月”总注。</span>。</p>

<p>公何以不言即位？成公意也<span class="comment">从无文字处生文。</span>。何成乎公之意？公将平国而反之桓<span class="comment">桓，隐异母弟。平，治也。反，归也。</span>。曷为反之桓？桓幼而贵，隐长而卑，其为尊卑也微，国人莫知<span class="comment">微，谓母俱媵也。国人无从分别。○先言可掩之势，以见隐不负心，语绝含蕴。</span>。隐长又贤，诸大夫扳<span class="comment">攀。</span>隐而立之<span class="comment">扳，引也。</span>。隐于是焉而辞立，则未知桓之将必得立也<span class="comment">是时公子非一。○一转。</span>。且如桓立，则恐诸大夫之不能相幼君也<span class="comment">既欲立隐，必不能诚心相桓。○二转。○虚作二转，字字写出隐深心微虑，以申平国意。</span>。故凡隐之立，为<span class="comment">去声。</span>桓立也<span class="comment">申欲反之桓意。</span>。隐长又贤，何以不宜立？立適<span class="comment">嫡。</span>，以长不以贤；立子，以贵不以长<span class="comment">適，谓適夫人之子。子，谓左右媵及侄娣之子。○二句表明大义。</span>。桓何以贵？母贵也<span class="comment">右媵秩次贵。</span>。母贵则子何以贵？子以母贵，母以子贵<span class="comment">子以母秩次得立，母以子立得为夫人。○住语法峻意圆。</span>。</p>

<p class="kindle-cn-para-left2">透发“将平国而反之桓”句，推见至隐。末一段，又因隐、桓而表揭立子之义。其下字运句，又跌宕，又闲静，又直截，又虚活，不但以简劲擅长也。</p>
</div>
</body></html>