<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>宋人及楚人平公羊传·宣公十五年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">宋人及楚人平<br/><span class="small">公羊传·宣公十五年</span></h1>
<p>外平不书<span class="comment">前楚、郑平不书。</span>，此何以书？大其平乎己也<span class="comment">己，指华元、子反，对君而言也。○提出主意。</span>。何大其平乎己？庄王围宋，军有七日之粮尔，尽此不胜，将去而归尔<span class="comment">先插子反语作叙事，文情妙绝。</span>。于是使司马子反乘堙<span class="comment">因。</span>而<img class="kindle-cn-inline-character" src="../Images/image00688.jpeg" alt=""/>宋城，宋华元亦乘堙而出见之<span class="comment">堙，距堙，上城具。○相见便奇。</span>。司马子反曰：“子之国何如？”华元曰：“惫<span class="comment">败。</span>矣<span class="comment">惫，疲极也。</span>。”曰：“何如<span class="comment">问惫状。</span>? ”曰：“易子而食之，析骸而炊之<span class="comment">竟以实告。</span>。”司马子反曰：“嘻！甚矣惫<span class="comment">倒句妙。若言“惫甚矣”，便无味。</span>！虽然<span class="comment">虽如子言。</span>，吾闻之也：围者<span class="comment">见围者。</span>柑<span class="comment">钳。</span>马而秣之<span class="comment">以粟饮马曰秣。柑者，以木衔马口，使不得食，示有蓄积。</span>，使肥者应客<span class="comment">肥，谓肥马。示饱足也。</span>。是何子之情也<span class="comment">情，实也。○怪其以实告。子反之心已动。</span>? ”华元曰：“吾闻之：君子见人之厄则矜之，小人见人之厄则幸之。吾见子之君子也，是以告情于子也<span class="comment">说出实告之故，尤足动人。</span>。”司马子反曰：“诺。勉之矣<span class="comment">令勉力坚守。○已心许之，而语绝不露，妙。</span>。吾军亦有七日之粮尔，尽此不胜，将去而归尔<span class="comment">亦以实告。</span>。”揖而去之。</p>

<p>反于庄王<span class="comment">反报于庄王。</span>。庄王曰：“何如？”司马子反曰：“惫矣！”曰：“何如？”曰：“易子而食之，析骸而炊之。”庄王曰：“嘻！甚矣惫<span class="comment">复前语，不变一字，文法最纡徐有韵。</span>！虽然<span class="comment">虽然惫极。</span>，吾今取此，然后而归尔<span class="comment">本将去而归，转欲乘其惫。</span>。”司马子反曰：“不可。臣已告之矣，军有七日之粮尔<span class="comment">亦以实告。</span>。”庄王怒曰：“吾使子往视之，子曷为告之？”司马子反曰：“以区区之宋，犹有不欺人之臣，可以楚而无乎？是以告之也<span class="comment">华元全以“君子”二字感动子反，子反全以“不欺”二字感动庄王。</span>。”庄王曰：“诺。舍而止<span class="comment">命子反筑舍处此，以示不去。</span>。虽然<span class="comment">虽我粮尽。</span>，吾犹取此，然后归尔<span class="comment">庄王被子反感动，欲取不可，欲去不甘，意实无聊，故复作此语。观下“臣请归尔”、“吾亦从子而归尔”便见。</span>。”司马子反曰：“然则君请处于此，臣请归尔<span class="comment">谐语正极得力。</span>。”庄王曰：“子去我而归，吾孰与处于此？吾亦从子而归尔<span class="comment">谐语得力如此。</span>。”引师而去之。故君子大其平乎己也<span class="comment">结出主意。</span>。此皆大夫也，其称“人”何？贬。曷为贬？平者在下也<span class="comment">罪其专也。既大之，复贬之，洗发经文无漏义。</span>。</p>

<p class="kindle-cn-para-left2">通篇纯用复笔，曰“惫矣”、曰“甚矣惫”、曰“诺”、曰“虽然”，愈复愈变，愈复愈韵。末段曰“吾犹取此”而归、曰“臣请归尔”、曰“吾亦从子而归尔”，尤妙绝解颐。</p>
</div>
</body></html>