<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>虞师晋师灭夏阳穀梁传·僖公二年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">虞师晋师灭夏阳<br/><span class="small">穀梁传·僖公二年</span></h1>
<p>非国而曰“灭”，重夏阳也<span class="comment">夏阳，虢邑。</span>。虞无师<span class="comment">晋灭夏阳，虞何尝有师？</span>，其曰“师”，何也？以其先晋，不可以不言师也<span class="comment">人不得居师上，故言师。</span>。其先晋何也<span class="comment">据小不先大。</span>？为主乎灭夏阳也<span class="comment">即《公羊》“首恶”意。</span>。夏阳者，虞、虢之塞<span class="comment">赛。</span>邑也<span class="comment">塞，边界。</span>，灭夏阳而虞、虢举矣<span class="comment">举，拔也。○此夏阳之所为重也。句极宕逸。</span>。</p>

<p>虞之为主乎灭夏阳，何也？晋献公欲伐虢，荀息<span class="comment">晋大夫。</span>曰：“君何不以屈<span class="comment">橘。</span>产之乘、垂棘之璧，而借道乎虞也<span class="comment">屈地产良马，垂棘出美玉，故以为名。自晋适虢，途出于虞，故借道。</span>? ”公曰：“此晋国之宝也。如受吾币，而不借吾道，则如之何<span class="comment">晋君先爱恋马、璧。</span>? ”荀息曰：“此小国之所以事大国也<span class="comment">提清一句。</span>。彼不借吾道，必不敢受吾币。如受吾币，而借吾道<span class="comment">斯朝取虢而暮取虞矣。</span>，则是我取之中府而藏之外府，取之中<img class="kindle-cn-inline-character" src="../Images/image00689.jpeg" alt=""/>而置之外<img class="kindle-cn-inline-character" src="../Images/image00690.jpeg" alt=""/>也<span class="comment">君何丧焉？○看得明，拿得定，快语斩截，是能成功。</span>。”公曰：“宫之奇<span class="comment">虞贤大夫。</span>存焉，必不使受之也<span class="comment">伏后两谏。</span>。”荀息曰：“宫之奇之为人也，达心而懦，又少<span class="comment">去声。</span>长<span class="comment">掌。</span>于君<span class="comment">达之心而懦于事，又自少至长与君同处。</span>。达心则其言略<span class="comment">明达之人，言则举纲领要。</span>，懦则不能强谏，少长于君，则君轻之<span class="comment">先识透宫之奇。</span>。且夫<span class="comment">进一层说。</span>玩好<span class="comment">去声。</span>在耳目之前<span class="comment">指马、璧。</span>，而患在一国之后<span class="comment">虢在先。○利近而害远。</span>，此中知<span class="comment">智。</span>以上乃能虑之。臣料虞君，中知以下也<span class="comment">又识透虞君，借道之计必行矣。</span>。”公遂借道而伐虢。</p>

<p>宫之奇谏曰：“晋国之使者，其辞卑而币重，必不便于虞<span class="comment">言果略。</span>。”虞公弗听。遂受其币而借之道<span class="comment">君果轻之。</span>。宫之奇又谏曰：“语曰：‘唇亡则齿寒。’其斯之谓与<span class="comment">果不能强谏。</span>? ”挈其妻子以奔曹。</p>

<p>献公亡虢，五年而后举虞<span class="comment">应“灭夏阳而虞、虢举矣”句。</span>。荀息牵马操璧而前曰：“璧则犹是也，而马齿加长矣<span class="comment">以戏作收。韵绝。</span>。”</p>

<p class="kindle-cn-para-left2">全篇总是写虞师主灭夏阳，笔端清婉，迅快无比。中间“玩好在耳目之前”一段，尤异样出色，祸患之成，往往堕此，古今所同慨也。</p>
</div>
</body></html>