<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>晋献公杀世子申生礼记·檀弓上</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">晋献公杀世子申生<br/><span class="small">礼记·檀弓上</span></h1>
<p>晋献公将杀其世子申生<span class="comment">因骊姬毒胙之谗也。</span>。公子重耳<span class="comment">申生异母弟。</span>谓之曰：“子盖<span class="comment">同“盍”。</span>言子之志于公乎<span class="comment">劝其明谗。</span>? ”世子曰：“不可。君安骊姬，是我伤公之心也<span class="comment">明其谗，则姬必诛，是使君失所安，而伤其心也。○省句，与《左》、《国》不同。</span>。”曰：“然则盖行乎<span class="comment">劝其出奔他国。</span>? ”世子曰：“不可。君谓我欲弑君也，天下岂有无父之国哉？吾何行如之<span class="comment">言行将何往也。○两答，想见孝子深心。</span>? ”</p>

<p>使人辞于狐突<span class="comment">申生之傅。</span>曰<span class="comment">与之永诀。</span>:“申生有罪，不念伯氏之言也，以至于死<span class="comment">伯，狐突字。初申生伐东山时，狐突劝其出奔。</span>。申生不敢爱其死<span class="comment">提过自己一边。</span>。虽然<span class="comment">转入正意。</span>，吾君老矣<span class="comment">一转。</span>，子少<span class="comment">指骊姬子奚齐。○二转。</span>，国家多难<span class="comment">将来必至有争。○三转。○十字三转，一转一泪。</span>。伯氏不出而图吾君<span class="comment">不出而为君图安国之计则已。</span>，伯氏苟出而图吾君，申生受赐而死<span class="comment">国安，则我虽死，亦受惠矣。○属望深切，愈见惨恻。</span>。”再拜稽首乃卒<span class="comment">无君命而自缢。</span>。是以为恭世子也<span class="comment">陷亲不义，不得为纯孝，但得谥恭而已。○结寓责备申生意，文情宕逸。</span>。</p>

<p class="kindle-cn-para-left2">短篇中写得如许婉折，语语不忘君国，真觉一字一泪。合《左》、《国》、《公》、《穀》观之，方见是文之神。</p>
</div>
</body></html>