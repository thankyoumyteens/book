<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>公子重耳对秦客礼记·檀弓下</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">公子重耳对秦客<br/><span class="small">礼记·檀弓下</span></h1>
<p>晋献公之丧，秦穆公使人吊公子重耳<span class="comment">时重耳避难在狄，穆公使公子絷往吊之。</span>，且曰<span class="comment">吊为正礼，故以“且曰”起下辞。</span>:“寡人闻之，亡国恒于斯，得国恒于斯<span class="comment">斯，指此时而言。</span>。虽吾子俨然在忧服之中，丧<span class="comment">去声。</span>亦不可久也，时亦不可失也，孺子其图之<span class="comment">俨然，端静持守之貌。丧，失位也。时，谓死生交代之际。勉其奔丧反国，以谋袭位。○是吊，是慰，亦是劝，情文婉切。</span>。”以告舅犯<span class="comment">入而告舅子犯。</span>。舅犯曰：“孺子其辞焉<span class="comment">辞其相勉反国谋袭之命。</span>。丧人无宝，仁亲以为宝<span class="comment">失位去国之人，无以为宝，惟仁爱思亲，乃其宝也。</span>。父死之谓何？又因以为利，而天下其孰能说<span class="comment">如字。</span>之<span class="comment">父死谓是何事？若乘此而谋得国，是以父死为利，天下之人，孰能解说我为无罪乎？○一片假仁假义，妆饰得好。</span>？孺子其辞焉<span class="comment">复一句，丁宁无限。</span>。”</p>

<p>公子重耳对客曰<span class="comment">出而答秦使者。</span>:“君惠吊亡臣重耳，身丧父死，不得与<span class="comment">预。</span>于哭泣之哀，以为君忧<span class="comment">谢其来吊。</span>。父死之谓何？或敢有他志，以辱君义<span class="comment">他志，谓求位之志。辱君义者，辱君惠吊之意也。○意与上同，而文法更变。</span>! ”稽颡而不拜，哭而起，起而不私<span class="comment">不私，不再与使者私言也。○举动饶有经济。</span>。</p>

<p>子显<span class="comment">作韅。○公子絷字。</span>以致命于穆公。穆公曰：“仁夫，公子重耳<span class="comment">“仁夫”二字，沉吟叹赏，心服之至。</span>！夫稽颡而不拜，则未为后也，故不成拜。哭而起，则爱父也。起而不私，则远<span class="comment">去声。</span>利也<span class="comment">丧礼：先稽颡后拜，谓之成拜。乃为后者所以谢吊礼之重。爱父，哀痛其父也。远利，不以得国为利，而远之也。○从穆公口中解上三句，笔甚奇幻。</span>。”</p>

<p class="kindle-cn-para-left2">秦穆之言，虽若有纳重耳之意，然亦安知不以此言试之？晋君臣险阻备历，智深勇沉，故所对纯是一团大道理，使秦伯不觉心折。英雄欺人，大率如此。</p>
</div>
</body></html>