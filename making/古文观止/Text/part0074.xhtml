<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>鲁仲连义不帝秦国策</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">鲁仲连义不帝秦<br/><span class="small">国策</span></h1>
<p>秦围赵之邯<span class="comment">寒。</span>郸<span class="comment">邯郸，赵都。</span>。魏安釐<span class="comment">禧。</span>王使将军晋鄙救赵。畏秦，止于荡阴<span class="comment">河内地。</span>，不进。</p>

<p>魏王使客将军辛垣衍<span class="comment">称客，则衍他国人仕魏也。</span>间入邯郸<span class="comment">间，谓微行。</span>，因平原君<span class="comment">公子赵胜。</span>谓赵王曰：“秦所以急围赵者，前与齐闵王争强为帝，已而复归帝，以齐故<span class="comment">齐不称帝，故秦亦止。</span>。今齐闵王益弱<span class="comment">今之齐比闵王时益弱。</span>。方今唯秦雄天下，此非必贪邯郸，其意欲求为帝。赵诚发使尊秦昭王为帝，秦必喜，罢兵去<span class="comment">一段叙赵事。</span>。”平原君犹豫未有所决<span class="comment">犹豫，兽名，性多疑，故人不决曰犹豫。○叙赵事，为仲连也。然难于插入，故借平原君作一顿，便可插入仲连矣。</span>。</p>

<p>此时鲁仲连适游赵<span class="comment">出仲连。郑重。</span>，会秦围赵，闻魏将欲令赵尊秦为帝<span class="comment">前一段文归至此处入。</span>，乃见平原君曰：“事将奈何矣？”平原君曰：“胜也何敢言事？百万之众折于外<span class="comment">长平之败。</span>，今又内围邯郸而不去。魏王使客将军辛垣衍令赵帝秦。今其人在是，胜也何敢言事<span class="comment">两“何敢言事”，非谦词也，正写犹豫未决，莫可如何，以为仲连之地耳。</span>? ”鲁连曰：“始吾以君为天下之贤公子也，吾乃今然后知君非天下之贤公子也<span class="comment">一跌就转，一转就住，文法佳甚。</span>。梁客辛垣衍安在<span class="comment">应“其人在是”。</span>？吾请为君责而归之<span class="comment">绝有胆识。</span>。”平原君曰：“胜请为召而见之于先生。”</p>

<p>平原君遂见辛垣衍曰：“东国有鲁连先生，其人在此，胜请为绍介<span class="comment">《礼》：宾至，必因介以传辞。绍，继也，谓上介、次介、末介，其位相承继也。</span>而见之于将军。”辛垣衍曰：“吾闻鲁连先生，齐国之高士也。衍，人臣也，使事有职。吾不愿见鲁连先生也<span class="comment">衍不愿见鲁连，亦知帝秦之说不足入高士之耳。</span>。”平原君曰：“胜已泄<span class="comment">同洩。</span>之矣。”辛垣衍许诺。</p>

<p>鲁连见辛垣衍而无言<span class="comment">先无言，反待辛垣衍开口，妙。</span>。辛垣衍曰：“吾视居此围城之中者，皆有求于平原君者也。今吾视先生之玉貌，非有求于平原君者<span class="comment">亦自识人。</span>，曷为久居此围城之中而不去也？”鲁连曰：“世以鲍焦无从容而死者，皆非也。今众人不知，则为一身<span class="comment">鲍焦，周时隐者，抱木而死，以非当世。今世以鲍焦不能从容自爱而死者，固非，即以为其自为一身者，亦非。正对其在围城之中，不为身谋也。</span>。彼秦，弃礼义、上首功之国也<span class="comment">战获首级者，计功受爵。</span>。权使其士，虏<span class="comment">鲁。</span>使其民<span class="comment">虏，掠也。</span>。彼则肆然而为帝，过而遂正于天下<span class="comment">过，犹甚也。正天下，即易大臣、夺憎予爱诸事。</span>，则连有赴东海而死耳，吾不忍为之民也<span class="comment">欲同鲍焦之死。</span>！所为见将军者，欲以助赵也<span class="comment">直破其谋。</span>。”辛垣衍曰：“先生助之奈何？”鲁连曰：“吾将使梁及燕助之。齐、楚固助之矣<span class="comment">故为硬语，以生下论。</span>。”辛垣衍曰：“燕则吾请以从矣。若乃梁，则吾乃梁人也，先生恶能使梁助之耶？”鲁连曰：“梁未睹秦称帝之害故也，使梁睹秦称帝之害，则必助赵矣<span class="comment">一反一复，语最激昂。</span>。”辛垣衍曰：“秦称帝之害将奈何？”鲁仲连曰：“昔齐威王尝为仁义矣，率天下诸侯而朝周。周贫且微，诸侯莫朝，而齐独朝之。居岁馀，周烈王崩，诸侯皆吊，齐后往。周怒，赴于齐曰：‘天崩地坼<span class="comment">策。</span>，天子下席<span class="comment">赴，告也。天子，谓烈王子、安王骄也。下席，言其寝苫居庐。</span>。东藩之臣田婴齐<span class="comment">斥其姓名。</span>后至，则斮<span class="comment">捉。</span>之<span class="comment">斮，斩也。</span>。’威王勃然怒曰；‘叱嗟<span class="comment">怒斥声。</span>！而母，婢也<span class="comment">而，汝也。骂其母为婢。贱之之词。</span>! ’卒为天下笑。故生则朝周，死则叱之，诚不忍其求也。彼天子固然，其无足怪<span class="comment">“不忍其求”直贯下变易大臣、夺憎与爱诸事。且曰其为天子理应如此，以见权之不可假人也。然不说出、不说尽。</span>。”</p>

<p>辛垣衍曰：“先生独未见夫仆乎？十人而从一人者，宁力不胜，智不若邪？畏之也<span class="comment">衍口中脱出一“畏”字，本怀已露，故使仲连得入。</span>。”鲁仲连曰：“然梁之比于秦若仆邪<span class="comment">诘问得妙。</span>? ”辛垣衍曰：“然。”鲁仲连曰：“然则吾将使秦王烹醢<span class="comment">海。</span>梁王<span class="comment">醢，肉酱。○既为仆，则不难烹醢，突然指出，可惊可诧。</span>。”辛垣衍怏然不悦，曰：“嘻！亦太甚矣，先生之言也<span class="comment">倒句。</span>！先生又恶能使秦王烹醢梁王？”鲁仲连曰：“固也。待吾言之：昔者，鬼侯<span class="comment">鬼，《史记》作“九”。邺县有九侯城。</span>、鄂侯<span class="comment">鄂，属江夏。</span>、文王，纣之三公也。鬼侯有子而好，故入之于纣，纣以为恶，醢鬼侯。鄂侯争之急，辨之疾，故脯鄂侯。文王闻之，喟<span class="comment">魁去声。</span>然而叹，故拘之于牖<span class="comment">《史记》作“羑”。</span>里之库百日，而欲令之死。曷为与人俱称帝王，卒就脯醢之地也<span class="comment">言与人俱称帝王，曷为卒就脯醢之地？若专尊秦为帝，则足以脯醢之矣。○引纣事一证，词意含吐，可耐寻味。</span>？</p>

<p>“齐闵王将之鲁，夷维子<span class="comment">夷维，地名。</span>执策而从<span class="comment">策，马箠也。</span>，谓鲁人曰：‘子将何以待吾君？’鲁人曰：‘吾将以十太牢待子之君。’夷维子曰：‘子安取礼而来待吾君？彼吾君者，天子也。天子巡狩，诸侯避舍，纳筦<span class="comment">同“管”。</span>键<span class="comment">件。○筦，钥也。键，其牡。避、纳者，示不敢有其国。</span>，摄衽抱几<span class="comment">几，所据也。</span>，视膳于堂下，天子已食，听退而朝也<span class="comment">退而听朝。</span>。’鲁人投其籥<span class="comment">同“钥”。○闭关也。</span>，不果纳，不得入于鲁<span class="comment">此言鲁不肯帝齐。</span>。将之薛，假涂<span class="comment">同“塗”。</span>于邹。当是时，邹君死，闵王欲入吊。夷维子谓邹之孤曰：‘天子吊，主人必将倍殡柩<span class="comment">倍，背也。主人背其殡棺北面哭也。</span>，设北面于南方，然后天子南面吊也。’邹之群臣曰：‘必若此，吾将伏剑而死。’故不敢入于邹<span class="comment">此言邹不肯帝齐。</span>。邹、鲁之臣，生则不得事养，死则不得饭<span class="comment">返。</span>含<span class="comment">去声。○齐强而二国拒之，必见伐，则生死皆不能尽其礼也。以米及贝实尸之口中曰饭，以珠玉实尸之口中曰含。</span>。然且欲行天子之礼于邹、鲁之臣，不果纳<span class="comment">承上起下。</span>。今秦万乘之国，梁亦万乘之国，交有称王之名<span class="comment">应俱称帝王。</span>。睹其一战而胜，欲从而帝之，是使三晋<span class="comment">魏、赵、韩为三晋。</span>之大臣不如邹、鲁之仆妾也<span class="comment">辛垣衍自认梁比秦如仆，此特言仆妾之不如，痛骂尽情。</span>。</p>

<p>“且秦无已而帝<span class="comment">无已，必欲为也。</span>，则且变易诸侯之大臣，彼将夺其所谓不肖，而予其所谓贤，夺其所憎，而予其所爱；彼又将使其子女谗妾为诸侯妃姬，处梁之宫，梁王安得晏然而已乎？而将军又何以得故宠乎<span class="comment">帝秦之害如此。切肤之灾，可惧可骇。</span>? ”</p>

<p>于是，辛垣衍起，再拜谢曰<span class="comment">责以大义则不动，言及利害切身则遽起拜谢。策士每为身谋，而不顾大义如此。</span>:“始以先生为庸人，吾乃今日而知先生为天下之士也<span class="comment">与前鲁连对平原君语同调。</span>。吾请去，不敢复言帝秦。”</p>

<p>秦将闻之，为却军五十里。适会公子无忌<span class="comment">信陵君。</span>夺晋鄙军以救赵击秦，秦军引而去<span class="comment">秦军闻之而却五十里，不必然也，无忌击之而去，此其实也。故并序之，初为仲连后有故实也。</span>。</p>

<p>于是平原君欲封鲁仲连。鲁仲连辞让者三，终不肯受<span class="comment">高人。</span>。平原君乃置酒，酒酣，起，前，以千金为鲁连寿。鲁连笑曰：“所贵于天下之士者，为人排患、释难、解纷乱而无所取也。即有所取者，是商贾之人也，仲连不忍为也<span class="comment">数语卓荦自命，描尽心事。</span>。”遂辞平原君而去，终身不复见<span class="comment">更高。</span>。</p>

<p class="kindle-cn-para-left2">帝秦之说，不过欲纾目前之急。不知秦称帝之害，其势不如鲁连所言不止，特人未之见耳。人知连之高义，不知连之远识也。至于辞封爵，挥千金，超然远引，终身不见，正如祥麟威凤，可以偶觌，而不可常亲也。自是战国第一人。</p>
</div>
</body></html>