<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>谏逐客书李斯</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">谏逐客书<br/><span class="small">李斯</span></h1>
<p>秦宗室大臣皆言秦王曰：“诸侯人来事秦者，大抵为其主游间于秦耳，请一切逐客<span class="comment">一切者，无所不逐也。</span>。”李斯议亦在逐中<span class="comment">李斯，秦客卿，楚上蔡人。○所谓一切也。</span>。</p>

<p>斯乃上书曰：“臣闻吏议逐客，窃以为过矣<span class="comment">一句揭开题面，通篇纯用反法。</span>。</p>

<p>“昔穆公求士，西取由余于戎<span class="comment">由余，西戎人。</span>，东得百里奚于宛<span class="comment">百里奚，楚宛人。</span>，迎蹇叔于宋<span class="comment">蹇叔，岐州人，时游宋，故迎之。</span>，求丕豹、公孙支于晋<span class="comment">丕豹，自晋奔秦。公孙支，游晋归秦。</span>。此五子者，不产于秦，而穆公用之，并国二十，遂霸西戎<span class="comment">一段穆公用客。</span>。孝公用商鞅之法<span class="comment">商鞅，卫人，姓公孙氏。</span>，移风易俗，民以殷盛，国以富强，百姓乐用，诸侯亲服，获楚、魏之师，举地千里，至今治强<span class="comment">二段孝公用客。</span>。惠王用张仪之计<span class="comment">张仪，魏人。</span>，拔三川之地，西并巴、蜀<span class="comment">惠王时，司马错请伐蜀，灭之。后武王欲通车三川，令甘茂拔宜阳。今并云仪者，以仪为秦相，虽错灭蜀、甘茂通三川，皆归功于相欤。</span>，北收上郡<span class="comment">魏纳上郡十五县。</span>，南取汉中<span class="comment">攻楚汉中，取地六百里。</span>，包九夷，制鄢、郢<span class="comment">属楚之夷有九种。鄢、郢，楚二邑。</span>，东据城皋之险，割膏腴之壤<span class="comment">成皋，属河南，周之东境。</span>，遂散六国之从<span class="comment">宗。</span>，使之西面事秦，功施到今<span class="comment">三段惠王用客。</span>。昭王得范雎<span class="comment">范雎，魏人。</span>，废穰侯，逐华阳<span class="comment">穰侯、华阳，俱太后弟。</span>，强公室，杜私门，蚕食诸侯，使秦成帝业<span class="comment">四段昭王用客。○四段不引前代他国事，只以秦之先为言，妙。</span>。此四君者，皆以客之功<span class="comment">一句总收，下即转入。</span>。由此观之，客何负于秦哉<span class="comment">又一转，下反振，语气乃足。</span>！向使四君却客而不内<span class="comment">同“纳”。</span>，疏士而不用，是使国无富利之实，而秦无强大之名也<span class="comment">结完上文，乃入时事，必以为说正意矣，偏又发许多譬喻，滚滚不穷，奇绝，妙绝！</span>。</p>

<p>“今陛下致崐山之玉<span class="comment">崐山，在阗国，其冈出玉。</span>，有随、和之宝<span class="comment">随侯珠，卞和璧。</span>，垂明月之珠<span class="comment">珠光如明月。</span>，服太阿之剑<span class="comment">干将、欧冶二人作剑，一曰龙渊，一曰太阿。</span>，乘纤离之马<span class="comment">纤离，骏马名。</span>，建翠凤之旗<span class="comment">以翠羽为凤形而饰旗。</span>，树灵鼍之鼓<span class="comment">鼍，皮可以冒鼓。</span>。此数宝者，秦不生一焉，而陛下说之，何也<span class="comment">一顿。○秦王性好侈大，故历以纷华声色之美动其心。此善说之术也。</span>？必秦国之所生然后可<span class="comment">一折。上是顺说，下是倒说。</span>，则是夜光之璧不饰朝廷，犀象之器不为玩好，郑、魏之女不充后宫，而骏马<img class="kindle-cn-inline-character" src="../Images/image00703.jpeg" alt=""/><span class="comment">决。</span><img class="kindle-cn-inline-character" src="../Images/image00704.jpeg" alt=""/><span class="comment">提。</span>不实外厩<span class="comment"><img class="kindle-cn-inline-character" src="../Images/image00705.jpeg" alt=""/><img class="kindle-cn-inline-character" src="../Images/image00706.jpeg" alt=""/>，良马名。</span>，江南金锡不为用，西蜀丹青不为采<span class="comment">句法不排偶，气势已极宕折，可以止矣。偏作两节写，但见其妙，不见其烦。</span>。所以饰后宫、充下陈<span class="comment">下陈，犹后列也。</span>、娱心意、说耳目者，必出于秦然后可，则是宛珠之簪<span class="comment">宛地之珠饰簪。</span>、傅<span class="comment">附。</span>玑之珥<span class="comment">二。○玑，珠之不圆者。珥，瑱也。谓以玑傅著于珥。</span>、阿缟之衣<span class="comment">齐东阿县所出缯帛为衣。</span>、锦绣之饰<span class="comment">饰，领缘也。</span>，不进于前，而随俗雅化<span class="comment">谓闲雅变化而能随俗也。</span>、佳冶窈窕赵女不立于侧也<span class="comment">语气肆宕，采色烂然，可以止矣，又偏再衍出下节。强弩穿甲，劲势未已。</span>。夫击瓮叩缶，弹筝搏髀<span class="comment">彼。○瓮，汲瓶也。缶，瓦器。筝，以竹为之。髀，股骨。击、叩、弹、搏，皆所以节歌。</span>而歌呼呜呜、快耳目者，真秦之声也；郑、卫、桑间<span class="comment">《乐记》:“桑间濮上之音”。谓濮水之上，桑林之间，卫地也。</span>、韶虞、武象者<span class="comment">韶虞，舜乐。武象，周乐。</span>，异国之乐也<span class="comment">以韶虞与郑卫并说，此战国之习。</span>。今弃击瓮而就郑卫，退弹筝而取韶虞，若是者何也？快意当前，适观而已矣<span class="comment">与前“何也”遥应。</span>。今取人则不然<span class="comment">上边事已多，文已长，不知如何收拾。他只用一句折转，尽数包罗，妙甚。</span>。不问可否，不论曲直，非秦者去，为客者逐<span class="comment">取人正意只四句。</span>。然则是所重者在乎色乐珠玉，而所轻者在乎人民也。此非所以跨<span class="comment">去声。</span>海内、制诸侯之术也<span class="comment">收拾前文，又一句拓开，不粘逐客上，妙。</span>。</p>

<p>“臣闻地广者粟多，国大者人众，兵强则士勇<span class="comment">此下即完上意，而更起一峰。</span>。是以泰山不让土壤，故能成其大；河海不择细流，故能就其深；王者不却众庶，故能明其德<span class="comment">让，辞也。就，成也。○又下二喻。</span>。是以地无四方，民无异国，四时充美，鬼神降福，此五帝、三王之所以无敌也<span class="comment">才是跨海内、制诸侯之术。</span>。今乃弃黔首以资敌国<span class="comment">黔，黑也。秦谓民为黔首，以其头黑也。</span>，却宾客以业诸侯<span class="comment">谓与诸侯立功业。</span>，使天下之士退而不敢西向，裹足不入秦，此所谓‘藉寇兵而赍盗粮’者也<span class="comment">一段始正言逐客事。</span>。</p>

<p>“夫物不产于秦，可宝者多<span class="comment">收完“崐山之玉”二段。</span>；士不产于秦，而愿忠者众<span class="comment">收完“昔穆公”四段。○一篇大文字，只此二语收尽，更无馀蕴。</span>。今逐客以资敌国，损民以益仇<span class="comment">无补于民，而增许多仇我之人。</span>，内自虚而外树怨于诸侯<span class="comment">内既无贤，皆往事他国，而树怨于外也。</span>，求国之无危，不可得也<span class="comment">又收“地广者”一段，完“弃黔首”、“资敌国”等语，而正意俱足。</span>。”</p>

<p>秦王乃除逐客之令，复李斯官。</p>
<p class="kindle-cn-para-left2">此先秦古书也。中间两三节，一反一复，一起一伏，略加转换数个字，而精神愈出，意思愈明，无限曲折变态，谁谓文章之妙不在虚字助辞乎！</p>
</div>
</body></html>