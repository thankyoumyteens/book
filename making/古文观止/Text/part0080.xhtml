<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>卜居楚辞</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">卜居<br/><span class="small">楚辞</span></h1>
<p>屈原既放<span class="comment">屈原，名平，为楚怀王左徒，王甚任之。上官大夫心害其能，因谗之，遂被放。</span>，三年不得复见。竭智尽忠，而蔽障于谗；心烦虑乱，不知所从<span class="comment">先叙卜居之由。</span>。乃往见太卜郑詹尹曰：“余有所疑，愿因先生决之。”詹尹乃端策拂龟<span class="comment">端，正也。策，蓍茎。端策，将以筮也。拂龟，将以卜也。</span>曰：“君将何以教之<span class="comment">写肯卜妙。</span>? ”</p>

<p>屈原曰：“吾宁悃悃款款，朴以忠乎？将送往劳<span class="comment">去声。</span>来，斯无穷乎<span class="comment">悃款，诚实倾尽貌。送往劳来，谓随俗高下。无穷，不困穷也。○“不知所从”一。</span>？宁诛锄草茆<span class="comment">卯。</span>以力耕乎？将游大人以成名乎<span class="comment">游，遍谒也。大人，谓嬖幸者。○“不知所从”二。</span>？宁正言不讳以危身乎？将从俗富贵以媮<span class="comment">同“偷”。</span>生乎<span class="comment">媮，乐也。○“不知所从”三。</span>？宁超然高举以保真乎？将哫<span class="comment">足。</span>訾<span class="comment">资。</span>栗斯，喔<span class="comment">握。</span>咿<span class="comment">伊。</span>嚅<span class="comment">如。</span>唲<span class="comment">而。</span>，以事妇人乎<span class="comment">保真，谓保守其天真。哫訾，以言求媚也。粟，诡随也。斯，语辞。喔咿嚅唲，强言笑貌。妇人，暗指怀王宠姬郑袖。○“不知所从”四。</span>？宁廉洁正直以自清乎？将突梯滑<span class="comment">骨。</span>稽，如脂如韦，以絜楹乎<span class="comment">突梯，滑<img class="kindle-cn-inline-character" src="../Images/image00707.jpeg" alt=""/>貌。滑稽，圆转貌。脂，肥泽。韦，柔软。楹，屋柱圆物。絜，比絜。本方而求圆也。○“不知所从”五。</span>？宁昂昂若千里之驹乎？将氾氾若水中之凫乎<span class="comment">驹，马之小者。凫，野鸭。</span>？与波上下，偷以全吾躯乎<span class="comment">拖一句，参差入，妙。○“不知所从”六。</span>？宁与骐骥亢轭乎？将随驽马之迹乎<span class="comment">骐骥，千里马。亢，当也。轭，辕端横木，驾马领者。驽，下乘也。○“不知所从”七。</span>？宁与黄鹄比翼乎？将与鸡鹜<span class="comment">务。</span>争食乎<span class="comment">黄鹄，大鸟，一举千里。鹜，鸭也。○“不知所从”八。○以上八条，只一意，而无一句重沓，所以为妙。</span>？此孰吉孰凶？何去何从<span class="comment">祝辞毕。下是诉詹尹，乃心烦虑乱之由也。</span>？世溷<span class="comment">魂去声。</span>浊而不清<span class="comment">无限感慨。</span>：蝉翼为重，千钧为轻；黄钟毁弃，瓦釜雷鸣<span class="comment">二句起下一句。</span>；谗人高张，贤士无名<span class="comment">溷浊不清如此。</span>。吁嗟默默兮，谁知吾之廉贞<span class="comment">无限感慨。○写得又似要卜，又似不要卜，心烦虑乱，不知所从。</span>? ”</p>

<p>詹尹乃释策而谢曰<span class="comment">写不肯卜，又妙。</span>:“夫尺有所短，寸有所长<span class="comment">为尺而不足，则有所短。为寸而有馀，则有所长，○引鄙语起下文。</span>；物有所不足，智有所不明<span class="comment">物，指龟而言。</span>；数有所不逮，神有所不通<span class="comment">数，指策而言。</span>。用君之心，行君之意<span class="comment">六“有所”字，本接末句，横插此八字，奇陗。</span>。龟策诚不能知此事！”</p>

<p class="kindle-cn-para-left2">屈原疾邪曲之害公，方正之不容，故设为不知所从而假龟策以决之，非实有所疑而求之于卜也。中间请卜之词，以一“宁”字、“将”字到底，语意低昂，隐隐自见。</p>
</div>
</body></html>