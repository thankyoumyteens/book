<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>五帝本纪赞史记</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">五帝本纪赞<br/><span class="small">史记</span></h1>
<p>太史公<span class="comment">司马迁自谓也。迁为太史公官。</span>曰：学者多称五帝，尚矣<span class="comment">五帝，黄帝、颛顼、帝喾、尧、舜。尚，久远也。学者多称五帝，已久远矣。○锁一句，下即捷转。</span>。然《尚书》独载尧以来<span class="comment">其可征而信者，莫如《尚书》。然其所载，独有尧以来，而不载黄帝、颛顼、帝喾。则所征者，犹有藉于他书也。○二转。</span>，而百家言黄帝，其文不雅驯，荐<span class="comment">同搢。</span>绅先生难言之<span class="comment">驯，训也。百家虽言黄帝，又涉于神怪，皆非典雅之训。故当世士大夫皆不敢道，则不可取以为征也。○三转。</span>。孔子所传《宰予问五帝德》及《帝系姓》，儒者或不传<span class="comment">《五帝德》、《帝系姓》二篇、见《大戴礼》及《家语》。虽称孔子传于宰我，而儒者疑非圣人之言，故不传以为实，则似未可全征而信也。○四转。</span>。余尝西至空峒<span class="comment">空峒，山名。黄帝问道广成子处。</span>，北过涿鹿<span class="comment">涿鹿，亦山名，在妫州。山侧有涿鹿城，即黄帝、尧、舜之都。</span>，东渐<span class="comment">尖。</span>于海，南浮江淮矣<span class="comment">点东南西北，与篇中作映带。</span>，至长老皆各往往称黄帝、尧、舜之处，风教固殊焉<span class="comment">余身所涉历，见所在长老，往往称黄帝、尧、舜旧迹，与其风俗教化固有不同。则他书之言黄帝者，亦或可征也。○五转。</span>。总之，不离古文者近是<span class="comment">古文，《尚书》也。大要以不背《尚书》所载者为近于是。然太拘泥，则不载者岂无可征者乎？故曰“近是”也。○六转。</span>。予观《春秋》、《国语》，其发明《五帝德》、《帝系姓》章矣，顾弟<span class="comment">同“第”。</span>弗深考，其所表见皆不虚<span class="comment">备载则有《五帝德》等篇。我观《国语》，其间发明二篇之说为甚章著，顾儒者但不深考，而或不传耳。其二篇所发明，章著而表见，验之风教固殊者，皆实而不虚，则亦或可征矣。○七转。</span>。《书》缺有间矣，其轶乃时时见于他说<span class="comment">况《尚书》缺亡，其间多矣，岂可以其缺亡而遂已乎？其尚遗佚，若黄帝以下之事，乃时时见于他说。如百家、《五帝德》之类，皆他说也。又岂可以搢绅难言，儒者不传，而不择取乎？○八转。将《尚书》、《国语》等一总。</span>。非好学深思，心知其意，固难为浅见寡闻道也<span class="comment">事在疑信间，则当会其意。非好学深思，心知其意，不能择取。而浅见寡闻者，固难为之言也。○九转。</span>。余并论次，择其言尤雅者<span class="comment">应“文不雅驯”。</span>，故著为本纪书首<span class="comment">余非止据《尚书》论次尧以下，且并黄帝、颛顼、帝喾而论次之。于《五帝德》等书，择其言之尤雅者取之。则其不雅者，在所不取也。○结出一生作史之意。</span>。</p>

<p class="kindle-cn-para-left2">此为赞语之首，古质奥雅，文简意多。转折层曲，往复回环。其传疑不敢自信之意，绝不作一了结语。乃赞语中之尤超绝者。</p>
</div>
</body></html>