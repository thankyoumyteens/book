<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>高祖功臣侯年表史记</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">高祖功臣侯年表<br/><span class="small">史记</span></h1>
<p>太史公曰：古者人臣功有五品，以德立宗庙、定社稷曰勋，以言曰劳，用力曰功，明其等曰伐<span class="comment">同“阀”。</span>，积日曰阅<span class="comment">明其等，谓明其功之差等。伐，积功也。积日，计其任事之久。阅，经历也。○先立一案。</span>。封爵之誓曰：“使河如带，泰山若厉<span class="comment">同“砺”。</span>，国以永宁，爰及苗裔<span class="comment">异。○带，衣带也。厉，砥石也。苗裔，远嗣也。言使河山至若带、厉，国犹未绝，盖欲使功臣传祚无穷也。</span>。”始未尝不欲固其根本，而枝叶稍陵夷衰微也<span class="comment">所谓“靡不有初、鲜克有终”也，自古已然。先为一叹。○“始未尝不欲固其根本”，承上封爵之誓意；“枝叶稍陵夷衰微”，起下子孙骄溢亡国意。</span>。</p>

<p>余读高祖侯功臣，察其首封，所以失之者<span class="comment">察其始封与所以失侯者。○申“固其根本”、“枝叶陵夷”二句。</span>，曰：异哉所闻<span class="comment">异哉所闻，正反上一段。言根本不固，不待枝叶已陵夷衰微也。又为一叹。</span>! 《书》曰“协和万国”，迁于夏、商，或数千岁<span class="comment">万国，乃尧以前所封者。</span>。盖周封八百，幽、厉之后，见于《春秋》。《尚书》有唐、虞之侯伯，历三代千有馀载，自全以蕃<span class="comment">同“藩”。</span>卫天子，岂非笃于仁义、奉上法哉<span class="comment">笃仁义、奉上法，是自全要著。○又引一案。自古皆然，而汉独不然，顶“异哉所闻”也。三叹。</span>？汉兴，功臣受封者百有馀人。天下初定，故大城名都散亡，户口可得而数者十二、三<span class="comment">才有十分之二、三。</span>，是以大侯不过万家，小者五六百户<span class="comment">昔日之衰。</span>。后数世，民咸归乡里，户益息<span class="comment">息，蕃庶也。</span>，萧<span class="comment">何。</span>、曹<span class="comment">参。</span>、绛<span class="comment">勃。</span>、灌<span class="comment">婴。</span>之属或至四万，小侯自倍，富厚如之<span class="comment">今日之盛。</span>。子孙骄溢，忘其先，淫嬖<span class="comment">作辟。</span>。至太初<span class="comment">太初，武帝年号。</span>，百年之间，见<span class="comment">现。</span>侯五<span class="comment">见在为侯者，仅五人。</span>，余皆坐法陨命亡国，耗<span class="comment">毛。</span>矣<span class="comment">耗，尽也。○因盛而衰。</span>。罔<span class="comment">同“网”。</span>亦少密焉<span class="comment">罔，禁网也。○冷句带讽。</span>，然皆身无兢兢于当世之禁云<span class="comment">仍归到不能自全上。○两句，与上“笃于仁义奉上法”句相对。上笃仁义则无罔少密之苛，下笃仁义而奉上法，则能兢兢当世之禁，而不坐法亡国。两句两转，作两层叠。四叹。</span>。</p>

<p>居今之世<span class="comment">汉。</span>，志古之道<span class="comment">夏、商、周。</span>，所以自镜也，未必尽同<span class="comment">镜，鉴也。居今志古，所以自鉴得失，而时势变迁，亦不必今人尽同乎古。○一总，便推开，为本朝诛灭功臣回护一番。</span>。帝王者各殊礼而异务，要以成功为统纪，岂可绲<span class="comment">魂。</span>乎<span class="comment">绲，缝而合之也。言从来帝王原各不同，要以成一代之功为纲纪，岂可合而强同之乎？○此正是居今志古，以汉与前代相提而论也。</span>？观所以得尊宠及所以废辱<span class="comment">应“察其首封，所以失之”二句。</span>，亦当世得失之林也，何必旧闻<span class="comment">应“异哉所闻”句。○此则单指汉诸侯也。五叹。</span>？于是谨其终始，表见其文，颇有所不尽本末，著其明，疑者阙之。后有君子，欲推而列之，得以览焉<span class="comment">结出所以作表之意。表者，表明其事也。</span>。</p>

<p class="kindle-cn-para-left2">通篇全以慨叹作致，而层层回互，步步照顾，节节顿挫。如龙之一体，鳞鬣爪甲而已，而其中多少屈伸变化，即龙亦有不能自知者。此所以为神物也。</p>
</div>
</body></html>