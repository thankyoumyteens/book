<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>孔子世家赞史记</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">孔子世家赞<br/><span class="small">史记</span></h1>
<p>太史公曰：《诗》有之，“高山仰止，景行行止。”虽不能至，然心乡<span class="comment">向。</span>往之<span class="comment">景行，大道也。○借《诗》虚虚笼起。</span>。余读孔氏书<span class="comment">遗书一。</span>，想见其为人<span class="comment">心乡往之。</span>。适鲁，观仲尼庙堂、车服、礼器<span class="comment">遗器二。</span>，诸生以时习礼其家<span class="comment">遗教三。</span>，余低回留之，不能去云<span class="comment">心乡往之。○圣无能名，又何容论赞？史公只就其遗书、遗器、遗教，以自言其乡往之城，虚神宕漾，最为得体。</span>。天下君王至于贤人众矣，当时则荣，没则已焉<span class="comment">又借他人反形一笔。更透。</span>。孔子布衣，传十馀世，学者宗之。自天子王侯，中国言《六艺》者折中于夫子<span class="comment">折，断也。中，当也。谓断其至当之理。</span>，可谓至圣矣<span class="comment">定赞。</span>！</p>

<p class="kindle-cn-para-left2">起手忽凭空极赞，而后入孔氏。既入事，而又极赞以终之。一若想之不尽，说之不尽也者，所谓观海难言也。</p>
</div>
</body></html>