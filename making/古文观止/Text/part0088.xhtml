<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>外戚世家序史记</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">外戚世家序<br/><span class="small">史记</span></h1>
<p>自古受命帝王及继体守文之君<span class="comment">继体，谓继先帝之正体。守文，谓守先帝之法度。</span>，非独内德茂也，盖亦有外戚之助焉<span class="comment">外戚，纪后妃也。后族亦代有封爵，故曰外戚。○总提一句。</span>。夏之兴也以涂山<span class="comment">涂山，国名。禹娶涂山氏之女。○受命。</span>，而桀之放也以妹喜<span class="comment">桀伐有施，有施氏以妹喜女焉。○继体。</span>；殷之兴也以有娀<span class="comment">嵩。○有娀，国名。帝喾娶其女简狄为次妃，生契，为殷始祖。○受命。</span>，纣之杀也嬖妲己<span class="comment">纣伐有苏，有苏氏以妲己女焉。○继体。</span>；周之兴也以姜原及大任<span class="comment">壬。○帝喾元妃，有邰氏之女，曰姜原，生后稷，为周始祖。大任，文王之母。○受命。</span>，而幽王之禽<span class="comment">同“擒”。</span>也淫于褒<span class="comment">包。</span>姒<span class="comment">褒姒，褒国之女。姒，姓也。○继体。○序三段。顶受命继体之君。而一正一反，句法变化。</span>。故《易》基《乾》、《坤》, 《诗》始《关雎》, 《书》美厘<span class="comment">离。</span>降<span class="comment">《虞书》:“厘降二女于妫汭。”厘，理也。降，下嫁也。妫汭，妫水之北，舜所居也。言先料理下嫁二女于妫水之汭也。</span>, 《春秋》讥不亲迎<span class="comment">去声。○《春秋》隐二年，“纪履繻来逆女。”《公羊》曰：“外逆女不书。此何以书？讥也。何讥尔？讥始不亲迎也。”</span>。夫妇之际，人道之大伦也。礼之用，唯婚姻为兢兢<span class="comment">即五经。点五段。</span>。夫乐调而四时和。阴阳之变，万物之统也，可不慎与<span class="comment">又补出乐。以完六经。</span>？人能弘道<span class="comment">根上六经。</span>，无如命何<span class="comment">起下妃匹。</span>。甚哉，妃<span class="comment">同“配”。</span>匹之爱，君不能得之于臣，父不能得之于子，况卑下乎<span class="comment">因“命”字，起下两段。</span>！既驩<span class="comment">同“欢”。</span>合矣，或不能成子姓<span class="comment">子姓，子孙也。○指惠帝后、薄皇后、陈皇后、慎夫人、尹姬。</span>；能成子姓矣，或不能要<span class="comment">平声。</span>其终<span class="comment">指戚夫人、王皇后、栗姬、王夫人、李夫人。</span>，岂非命也哉<span class="comment">结住“命”字。下即转。</span>？孔子罕称命，盖难言之也。非通幽明之变，恶能识乎性命哉<span class="comment">又以性命并言，即孟子“命也有性焉”之意。</span>？</p>

<p class="kindle-cn-para-left2">齐家治国，王道大端，故陈三代之得失，归本于六经，而反复感叹，以天命终焉。全篇大旨，已尽于此。“孔子罕称命”一转，恐人尽委之于命，而不知所劝戒，故特结出性命之难知，盖欲人弘道以立命也。此史公言外深意，不可不晓。</p>
</div>
</body></html>