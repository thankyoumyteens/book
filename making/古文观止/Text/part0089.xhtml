<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>伯夷列传史记</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">伯夷列传<br/><span class="small">史记</span></h1>
<p>夫学者载籍极博，犹考信于六艺<span class="comment">六艺不载，则不可信以为实。</span>。《诗》、《书》虽缺，然虞、夏之文可知也<span class="comment">孔子删《诗》三百五篇，今亡五篇，删《书》一百篇，今亡四十二篇。《诗》、《书》虽有缺亡，然《尚书》有《尧典》、《舜典》、《大禹谟》，则虞、夏之文，可考而知也。○伯夷有传，有诗，所志在神农、虞、夏，故先闲闲引起。</span>。尧将逊位，让于虞舜<span class="comment">伯夷所重在让国一节，故先以尧让天下引起。拟人于其伦，是极重伯夷处。</span>，舜、禹之间，岳牧咸荐<span class="comment">岳，四岳，官名。一人而总四岳诸侯之事。牧，九州之牧。又十二牧。</span>，乃试之于位，典职数十年<span class="comment">舜、禹皆典职事数十年。</span>，功用既兴，然后授政<span class="comment">授以摄政。</span>，示天下重器。王者大统，传天下若斯之难也<span class="comment">即虞、夏之文知尧、舜禅让之难，以见尧让许由、汤让随光之妄。</span>。而说者曰<span class="comment">说者，谓诸子杂记也。</span>，尧让天下于许由，许由不受，耻之逃隐<span class="comment">许由，字武仲，免欲致天下而让焉，乃逃隐于颍水之阳、箕山之上。</span>。及夏之时，有卞随、务光者<span class="comment">卞随、务光，殷汤让之天下，并不受而逃。</span>。此何以称焉<span class="comment">尧、舜让位，若斯之难，则许由、随、光之让，或说者之妄称，未必实有其人。</span>？太史公曰<span class="comment">凡篇中忽插“太史公曰”四字，皆迁述其父谈之言。</span>：余登箕山，其上盖有许由冢云<span class="comment">又似实有其人。○又引一许由、随、光，先为伯夷衬贴，几令人不辨宾主，神妙无比。</span>。孔子序列古之仁圣贤人<span class="comment">孔子是一篇之主。</span>，如吴太伯、伯夷之伦详矣<span class="comment">又请一吴太伯带出伯夷，若不专为伯夷者。是另一法。</span>。余以所闻由、光义至高，其文辞不少概见，何哉<span class="comment">以由、光义至高，而《诗》、《书》之文辞不少略见，则其人终属有无之间，未可据以为实。○又回映由、光一笔，缭绕衬贴，文辞正照下伯夷有传、有诗。</span>？</p>

<p>孔子曰：“伯夷、叔齐，不念旧恶，怨是用希。”“求仁得仁，又何怨乎<span class="comment">即以孔子接下。叔齐附传。</span>? ”余悲伯夷之意<span class="comment">悲其兄弟相让、义不食周粟而饿死。</span>，睹轶诗可异焉<span class="comment">轶诗，即下《采薇》之诗也。不入三百篇，故云轶。其诗有涉于怨，与孔子之言不合，故可异。○倒提一笔，妙。</span>。其传曰<span class="comment">始正序伯夷事，盖伯夷先已有传也。</span>：伯夷、叔齐，孤竹君之二子也<span class="comment">孤竹，国名，姓墨胎氏。</span>。父欲立叔齐，及父卒，叔齐让伯夷。伯夷曰：“父命也。”遂逃去。叔齐亦不肯立而逃之。国人立其中子。于是伯夷、叔齐闻西伯昌善养老，“盍往归焉！”及至，西伯卒，武王载木主，号为文王，东伐纣。伯夷、叔齐叩马而谏曰：“父死不葬，爰及干戈，可谓孝乎？以臣弑君，可谓仁乎？”左右欲兵之，太公曰：“此义人也。”扶而去之。武王已平殷乱，天下宗周，而伯夷、叔齐耻之，义不食周粟，隐于首阳山，采薇而食之<span class="comment">序伯夷实事平实简净，盖前后多跌荡，此不得不平实章法也。</span>。及饿且死，作歌。其辞曰<span class="comment">应前轶诗。</span>:“登彼西山兮，采其薇矣。以暴易暴兮，不知其非矣。神农、虞、夏忽焉没兮，我安适归矣？于<span class="comment">同“吁”。</span>嗟徂<span class="comment">同“殂”。</span>兮，命之衰矣<span class="comment">悲愤历落，流利抑扬，此歌骚之祖也。</span>! ”遂饿死于首阳山<span class="comment">诗与传毕。</span>。由此观之，怨邪非邪<span class="comment">应前“睹轶诗可异”句。以下上下千古，无限感慨。</span>？</p>

<p>或曰：“天道无亲，常与善人。”若伯夷、叔齐，可谓善人者非邪？积仁絜<span class="comment">同“洁”。</span>行如此而饿死<span class="comment">就夷、齐饿死上，翻出议论。</span>！且七十子之徒，仲尼独荐颜渊为好学。然回也屡空，糟糠不厌，而卒蚤夭。天之报施善人，其何如哉？盗跖日杀不辜，肝人之肉<span class="comment">脍人肝而<img class="kindle-cn-inline-character" src="../Images/image00713.jpeg" alt=""/>之。</span>，暴戾恣睢<span class="comment">诲。○恣睢，谓恣行为睢怒之貌。</span>，聚党数千人，横行天下，竟以寿终，是遵何德哉？此其尤大彰明较著者也<span class="comment">反借夷、齐一宕，引出颜渊、盗跖，一反一正，以极咏叹。○有尧、舜、由、光诸人，故又引颜渊、盗跖二人照应作章法。</span>。若至近世，操行不轨，专犯忌讳，而终身逸乐，富厚累世不绝；或择地而蹈之，时然后出言，行不由径，非公正不发愤，而遇祸灾者，不可胜<span class="comment">升。</span>数<span class="comment">上声。</span>也<span class="comment">又即近世人，一反一正，以足上意，作两层写。妙。</span>。余甚惑焉，傥所谓天道，是邪非邪<span class="comment">又双结一句，以极咏叹。三“非邪”，呼应。</span>？</p>

<p>子曰：“道不同，不相为谋<span class="comment">上设两端开说，此又引孔子言合说。</span>。”亦各从其志也<span class="comment">装一句，作“道不同”注脚。</span>。故曰：“富贵如可求，虽执鞭之士，吾亦为之。如不可求，从吾所好。”“岁寒，然后知松柏之后凋<span class="comment">两节正应“各从其志”。</span>。”举世混浊，清士乃见<span class="comment">又装一句，作“松柏后凋”注脚，挽上伯夷。</span>。岂以其重若彼，其轻若此哉<span class="comment">彼，指“操行不轨”以下；此，指“择地而蹈”以下。○又以咏叹作一结。</span>？</p>

<p>“君子疾没世而名不称焉<span class="comment">又引孔子之言。以“名”字反覆到底。</span>。”贾子<span class="comment">贾谊。</span>曰：“贪夫徇财，烈士徇名<span class="comment">以身从物曰徇。</span>，夸者死权<span class="comment">贪权势以矜夸者，至死不休，故云死权也。</span>，众庶冯<span class="comment">平。</span>生<span class="comment">冯恃其生。○引贾子四句。“烈士”一句是主，指伯夷。</span>。”同明相照，同类相求。“云从龙，风从虎<span class="comment">龙兴致云，虎啸风烈。</span>，圣人作而万物睹<span class="comment">圣人，人类之首也，故兴起于时，而人民皆争先快睹。○引《易经》五句，“圣人”一句是主，指孔子。○此两节将伯夷、孔子合说，直贯至篇末。</span>。”伯夷、叔齐虽贤，得夫子而名益彰；颜渊虽笃学，附骥尾而行益显<span class="comment">《索隐》曰：“苍蝇附骥尾而致千里，以喻颜回因孔子而名彰。”○即所谓“同类相求”、圣作而物睹也。又点颜回以陪伯夷，正在有意无意之间，妙。</span>。岩穴之士，趋舍有时，若此类名堙<span class="comment">因。</span>灭而不称，悲夫<span class="comment">一反。应“没世而名不称”。结篇首悲吊由、光案。</span>！闾巷之人，欲砥行立名者，非附青云之士，恶能施于后世哉<span class="comment">青云士，圣贤立言传世者。○承上二段推开一层说，言夷、齐得孔子之言，而名显于后世；由、光未经孔子序列，故后世无闻，所以砥行立名者，必附青云之士也。寓慨无穷。</span>！</p>

<p class="kindle-cn-para-left2">传体先叙后赞，此以议论代叙事，篇末不用赞语，此变体也。通篇以孔子作主，由、光、颜渊作陪客，杂引经传，层间叠发，纵横变化，不可端倪，真文章绝唱。</p>
</div>
</body></html>