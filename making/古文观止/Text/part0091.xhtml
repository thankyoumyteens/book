<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>屈原列传史记</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">屈原列传<br/><span class="small">史记</span></h1>
<p>屈原者，名平，楚之同姓也。为楚怀王左徒<span class="comment">左徒，即今左、右拾遗之徒。</span>。博闻强志，明于治乱，娴于辞令<span class="comment">娴，习也。</span>。入则与王图议国事，以出号令；出则接遇宾客，应对诸侯，王甚任之<span class="comment">起叙任用之专，后段节节叙其疏而见放，妙得原委。</span>。</p>

<p>上官大夫<span class="comment">靳尚。</span>与之同列，争宠而心害其能<span class="comment">此句怕人。</span>。怀王使屈原造为宪令，屈平属<span class="comment">烛。</span>草稿未定。上官大夫见而欲夺之，屈平不与，因谗之<span class="comment">谗屈原作两节写，害其能一节虚，夺草稿一节实。</span>曰：“王使屈平为令，众莫不知，每一令出，平伐其功曰：以为‘非我莫能为’也<span class="comment">语中庸主之忌。</span>。”王怒而疏屈平<span class="comment">以下并史公变调，序《离骚》，即用骚体。</span>。</p>

<p>屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作《离骚》<span class="comment">先写作《离骚》之由。</span>。离骚者，犹离忧也<span class="comment">离，遭也。○注一句。下忽入议论，奇妙。</span>。夫天者，人之始也；父母者，人之本也。人穷则反本<span class="comment">提“穷”字。</span>，故劳苦倦极，未尝不呼天也；疾痛惨怛，未尝不呼父母也<span class="comment">道出人情，真而切。</span>。屈平正道直行，竭忠尽智以事其君，谗人间之，可谓穷矣<span class="comment">应“穷”字。</span>。信而见疑，忠而被谤，能无怨乎<span class="comment">提“怨”字。</span>？屈平之作《离骚》，盖自怨生也<span class="comment">应“怨”字。○回环曲折，多永言之致。</span>。《国风》好色而不淫，《小雅》怨诽而不乱。若《离骚》者，可谓兼之矣<span class="comment">谓好色云者，以《离骚》有宓妃等事，然原特假借以思君耳，非如《国风》之思也，而史公亦假借用之。○比《骚》于《诗》，深得旨趣。</span>。上称帝喾，下道齐桓，中述汤、武，以刺世事。明道德之广崇，治乱之条贯，靡不毕见。其文约，其辞微，其志洁，其行廉，其称文小而其指极大，举类迩而见义远。其志洁，故其称物芳。其行廉，故死而不容。自疏濯淖<span class="comment">闹。</span>污泥之中<span class="comment">淖，溺也。</span>，蝉蜕<span class="comment">退。</span>于浊秽<span class="comment">蝉蜕，如蝉之去皮也。</span>，以浮游尘埃之外，不获世之滋垢，皭<span class="comment">嚼。</span>然泥而不滓<span class="comment">子。</span>者也<span class="comment">皭，疏静之貌。滓，浊也。</span>。推此志也，虽与日月争光可也<span class="comment">极赞屈原。○以上《离骚》只虚写。</span>。</p>

<p>屈原既绌<span class="comment">间接。又入叙事。</span>，其后秦欲伐齐，齐与楚从亲，惠王患之，乃令张仪详<span class="comment">同佯。</span>去秦，厚币委质事楚，曰：“秦甚憎齐，齐与楚从亲，楚诚能绝齐，秦愿献商、於之地六百里。”楚怀王贪而信张仪，遂绝齐，使使如秦受地。张仪诈之曰：“仪与王约六里，不闻六百里<span class="comment">详张仪始终事，为屈原谏楚王张本。</span>。”楚使怒去，归告怀王。怀王怒，大兴师伐秦。秦发兵击之，大破楚师于丹、淅<span class="comment">丹、淅，皆县名，在弘农。</span>，斩首八万，虏楚将屈匄<span class="comment">盖。</span>，遂取楚之汉中地。怀王乃悉发国中兵，以深入击秦，战于蓝田。魏闻之，袭楚至邓。楚兵惧，自秦归。而齐竟怒不救楚，楚大困<span class="comment">一段。</span>。</p>

<p>明年，秦割汉中地与楚以和<span class="comment">即割楚地，以与楚和。</span>。楚王曰：“不愿得地，愿得张仪而甘心焉。”张仪闻，乃曰：“以一仪而当汉中地，臣请往如楚<span class="comment">又算定怀王。</span>。”如楚，又因厚币用事者臣靳<span class="comment">仅。</span>尚，而设诡辨于怀王之宠姬郑袖<span class="comment">长句正是省句。</span>。怀王竟听郑袖，复释去张仪<span class="comment">二段。○两段词简而情备。</span>。是时屈原既疏<span class="comment">忽接入本传。</span>，不复在位，使于齐，顾反，谏怀王曰：“何不杀张仪？”怀王悔，追张仪不及<span class="comment">只“为何不杀张仪”一句，乃倒装楚愿得张仪一段，又倒装张仪诈楚一段，意思在此，而序事在彼。</span>。</p>

<p>其后，诸侯共击楚，大破之，杀其将唐昧<span class="comment">张仪诈楚，客也，于此一结。</span>。</p>

<p>时秦昭王与楚婚，欲与怀王会<span class="comment">又起一难。</span>。怀王欲行，屈平曰：“秦，虎狼之国，不可信，不如无行。”怀王稚子子兰劝王行：“奈何绝秦欢<span class="comment">伏再用之根。</span>! ”怀王卒行。入武关，秦伏兵绝其后，因留怀王，以求割地。怀王怒，不听。亡走赵，赵不内<span class="comment">纳。</span>。复之秦，竟死于秦而归葬<span class="comment">怀王一欺于秦而国削，再欺于秦而身死。为屈原作证，亦为楚辞作序也。</span>。</p>

<p>长子顷襄王立，以其弟子兰为令尹<span class="comment">再用子兰，深著楚王之不明也。</span>。楚人既咎子兰以劝怀王入秦而不反也。</p>

<p>屈平既嫉之<span class="comment">嫉子兰。先从楚人说起，见非屈原之私怨。</span>，虽放流，眷顾楚国，系心怀王，不忘欲反，冀幸君之一悟，俗之一改也<span class="comment">推屈平本意作议论。</span>。其存君兴国，而欲反覆之，一篇之中三致意焉<span class="comment">忽又转到《离骚》上。</span>。然终无可奈何，故不可以反<span class="comment">应“不忘欲反”。</span>，卒以此见怀王之终不悟也<span class="comment">应“冀君之一悟”。</span>。人君无愚智、贤不肖<span class="comment">又宽一步。</span>，莫不欲求忠以自为，举贤以自佐，然亡国破家相随属，而圣君治国累世而不见者，其所谓忠者不忠，而所谓贤者不贤也<span class="comment">泛泛感论。包罗古今无穷事。</span>。怀王以不知忠臣之分，故内惑于郑袖，外欺于张仪，疏屈平而信上官大夫、令尹子兰。兵挫地削，亡其六郡，身客死于秦，为天下笑<span class="comment">将前事总作一收。</span>。此不知人之祸也<span class="comment">缴断一句。</span>。《易》曰：“井渫<span class="comment">屑。</span>不食，为我心恻，可以汲。王明，并受其福<span class="comment">渫，不停污也。井渫而不食，使我心恻然，以其可用汲而不汲也。如有王之明者，汲而用之，则上下并受其福矣。</span>。”王之不明，岂足福哉<span class="comment">愤切语。</span>！</p>

<p>令尹子兰闻之<span class="comment">接上屈平既嫉之，妙。</span>大怒，卒使上官大夫短屈原于顷襄王<span class="comment">回应上官大夫。</span>。顷襄王怒而迁之。</p>

<p>屈原至于江滨，被<span class="comment">披。</span>发行吟泽畔，颜色憔悴，形容枯槁<span class="comment">极写落魄悲愤之状。○以下《渔父》辞。</span>。渔父见而问之曰：“子非三闾大夫欤<span class="comment">三闾，掌王族昭、屈、景三姓之官。</span>？何故而至此？”屈原曰：“举世混浊而我独清，众人皆醉而我独醒，是以见放。”渔父曰：“夫圣人者，不凝滞于物而能与世推移<span class="comment">似老氏之言。</span>。举世混浊，何不随其流而扬其波？众人皆醉，何不<img class="kindle-cn-inline-character" src="../Images/image00715.jpeg" alt=""/>其糟而啜其醨<span class="comment">醨，薄酒。</span>？何故怀瑾握瑜<span class="comment">瑾、瑜，皆美玉。</span>而自令见放为<span class="comment">只就渔父口中，翻出一段至理可参。有情有态，可咏可歌，词家风度。</span>? ”屈原曰：“吾闻之，新沐者必弹冠，新浴者必振衣<span class="comment">弹而振之，去其尘也。</span>，人又谁能以身之察察，受物之汶汶<span class="comment">问。</span>者乎<span class="comment">察察，净洁也。汶汶，垢蔽也。</span>！宁赴常流而葬乎江鱼腹中耳<span class="comment">常流，犹长流也。○汨罗之志已决。</span>，又安能以皓皓之白而蒙世之温蠖<span class="comment">枉入声。</span>乎<span class="comment">温蠖，犹惛愦，《楚词》作“尘埃”。○一气流转，机神跌宕。</span>! ”乃作《怀沙》之赋<span class="comment">《怀沙》赋删去。</span>。</p>

<p>于是怀石遂自投汨<span class="comment">觅。</span>罗以死<span class="comment">汨水在罗，故曰汨罗，今长沙屈潭是也。</span>。</p>

<p>屈原既死之后，楚有宋玉、唐勒、景差<span class="comment">磋。</span>之徒者，皆好辞而以赋见称。然皆祖屈原之从容辞令，终莫敢直谏<span class="comment">借宋玉等，前衬屈原，后引贾谊。</span>。其后，楚日以削，数十年竟为秦所灭<span class="comment">人之云亡，邦国殄瘁。</span>。</p>

<p>自屈原沉汨罗后百有馀年，汉有贾生，为长沙王太傅，过湘水，投书以吊屈原<span class="comment">借投书事，接下《贾谊传》。</span>。</p>

<p>太史公曰：余读《离骚》、《天问》、《招魂》、《哀郢》<span class="comment">皆《离骚》篇名。</span>，悲其志<span class="comment">读其文而悲其志。</span>。适长沙，观屈原所自沉渊，未尝不垂涕，想见其为人<span class="comment">游其地而想其人。</span>。及见贾生吊之，又怪屈原以彼其材，游诸侯，何国不容，而自令若是<span class="comment">即用他吊屈原之意，以叹贾生。</span>！读《服鸟赋》<span class="comment">楚人命鸮曰服。贾生作《服赋》。</span>，同生死，轻去就，又爽然自失矣<span class="comment">自悲自吊。○此屈、贾合赞，凡四折，缭绕无际。</span>。</p>

<p class="kindle-cn-para-left2">史公作《屈原传》，其文便似《离骚》，婉雅悽怆，使人读之不禁歔欷欲绝。要之穷愁著书，史公与屈子实有同心，宜其忧思唱叹，低回不置云。</p>
</div>
</body></html>