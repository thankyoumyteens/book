<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>酷吏列传序史记</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">酷吏列传序<br/><span class="small">史记</span></h1>
<p>孔子曰：“道之以政，齐之以刑，民免而无耻。道之以德，齐之以礼，有耻且格<span class="comment">引孔子之言。</span>。”老氏称：“上德不德，是以有德；下德不失德，是以无德。法令滋章，盗贼多有<span class="comment">不德，不有其德也。不失德，其德可见也。滋，益。章，明也。○引老子之言。</span>。”太史公曰：信哉是言也<span class="comment">总断一句。引孔子、老子，是立言主意，以见酷吏之不可崇尚也。</span>！法令者治之具，而非制治清浊之源也<span class="comment">立论醒彻。</span>。昔天下之网尝密矣<span class="comment">谓秦法。</span>，然奸伪萌起，其极也，上下相遁，至于不振<span class="comment">相遁，谓借法为奸，而无情实，故至于不振。</span>。当是之时，吏治若救火扬沸<span class="comment">费。○言本弊不除，则其末难止。</span>，非武健严酷，恶能胜<span class="comment">升。</span>其任而愉<span class="comment">同“偷”。</span>快乎<span class="comment">此时非酷吏救止，安能偷少顷之快？言势不得不然，非与酷吏也。</span>？言道德者，溺其职矣<span class="comment">溺，谓沉溺不举也。○此言酷吏所由始。</span>。故曰“听讼，吾犹人也，必也使无讼乎<span class="comment">无借于严酷。○又引孔子之言。</span>! ”“下士闻道大笑之”<span class="comment">何知有道德。○又引老子之言。</span>，非虚言也<span class="comment">又总断一句，应前。</span>。汉兴<span class="comment">汉之初。</span>，破觚而为圜<span class="comment">觚，八棱有隅者。破觚为圜，谓除去严法。</span>，斲雕而为朴<span class="comment">斫，削也。雕，刻镂。斫雕为朴，谓使反质素。</span>，网漏于吞舟之鱼<span class="comment">网极其疏，应上网密。</span>，而吏治烝烝，不至于奸，黎民艾<span class="comment">同“乂”。</span>安<span class="comment">烝烝，盛也。艾，治也。○一段慨想高、文之治。</span>。由是观之，在彼不在此<span class="comment">彼，指道德。此，指严酷。○一束用全力。</span>。</p>

<p class="kindle-cn-para-left2">意只是当任德而不当任刑，两引孔、老之言便见。又以秦法苛刻，汉治宽仁，两两相较，明示去取。叹昔日汉德之盛，则今日汉德之衰隐然自见于言外。语不多而意深厚也。</p>
</div>
</body></html>