<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>游侠列传序史记</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">游侠列传序<br/><span class="small">史记</span></h1>
<p>韩子<span class="comment">韩非。</span>曰：“儒以文乱法，而侠以武犯禁<span class="comment">二句以儒、侠相提而论，借客形主。</span>。”二者皆讥，而学士多称于世云<span class="comment">侧重儒一句，起下文。</span>。至如以术取宰相、卿大夫，辅翼其世主，功名俱著于春秋<span class="comment">术，巧诈也。春秋，国史。</span>，固无可言者<span class="comment">儒之伪者，诚不足言，起下次、宪。</span>。及若季次、原宪<span class="comment">公皙哀，字季次，亦孔子弟子。</span>，闾巷人也<span class="comment">闾巷之儒，照闾巷之侠。</span>，读书怀独行君子之德，义不苟合当世，当世亦笑之。故季次、原宪终身空室蓬户，褐衣疏食不厌。死而已四百馀年，而弟子志之不倦<span class="comment">次、宪功名未著，而后世学者称之。儒固自有真也，侠亦从可知矣。</span>。今游侠<span class="comment">立气势作威福、结私交以立强于世者，谓之游侠。</span>，其行虽不轨于正义，然其言必信，其行必果，已诺必诚，不爱其躯，赴士之厄困，既已存亡死生矣<span class="comment">亡者存之，死者生之。○句法。</span>，而不矜其能，羞伐其德<span class="comment">二句，侠士本领。</span>，盖亦有足多者焉<span class="comment">称游侠一。</span>。</p>

<p>且缓急，人之所时有也<span class="comment">见游侠不可无，接上生下，无限波澜。</span>。太史公曰：昔者虞舜窘于井廪，伊君负于鼎俎，傅说匿于傅险<span class="comment">同“岩”。</span>，吕尚困于棘津<span class="comment">太公望，行年七十卖食棘津。</span>，夷吾桎梏，百里饭牛，仲尼畏匡，菜色陈、蔡<span class="comment">饥而食菜，则色病，故云菜色。</span>。此皆学士所谓有道仁人也，犹然遭此菑<span class="comment">同“灾”。</span>，况以中材而涉乱世之末流乎？其遇害何可胜<span class="comment">升。</span>道哉<span class="comment">正见游侠之不可无也。感叹处，史公自道，故曲折悲愤。</span>！</p>

<p>鄙人有言曰：“何知仁义，已<span class="comment">同“以”。</span>饗<span class="comment">同“享”。</span>其利者为有德<span class="comment">享，受也。以受其利者为有德，何知有仁义也。○正应遭灾涉乱，接下。</span>。”故伯夷丑周，饿死首阳山，而文、武不以其故贬王<span class="comment">伯夷未尝许周以仁义，然享文、武之利者，不以伯夷丑周之故，而贬损其王号。</span>；跖<img class="kindle-cn-inline-character" src="../Images/image00716.jpeg" alt=""/><span class="comment">强入声。</span>暴戾，其徒诵义无穷<span class="comment">柳跖、庄<img class="kindle-cn-inline-character" src="../Images/image00717.jpeg" alt=""/>，皆大盗。其徒享其利，而诵义无穷。</span>。由此观之，“窃钩者诛，窃国者侯；侯之门，仁义存”<span class="comment">三句出《庄子·胠箧》篇。窃钩之小，则为盗而受诛；窃国之大，则为侯而人享其利，故仁义存。</span>，非虚言也<span class="comment">正对“何知仁义”二句。○此段言世俗止知有利，而不知侠士之义，极其感叹。</span>。</p>

<p>今拘学或抱咫尺之义，久孤于世<span class="comment">暗指季次辈。</span>，岂若卑论侪<span class="comment">柴。</span>俗，与世浮沉而取荣名哉<span class="comment">忽又叹儒，皆有激之言也。</span>！而布衣之徒<span class="comment">指游侠。</span>，设取予、然诺，千里诵义，为死不顾世，此亦有所长，非苟而已也<span class="comment">称游侠二。</span>。故士穷窘而得委命，此岂非人之所谓贤豪间者邪<span class="comment">士之穷窘，无所解免，皆得托命而望侠士之存亡死生，此诚人之所谓贤豪间者，而未可谓不得与儒齿也。○称游侠三。是史公为游侠立传本意。</span>？诚使乡曲之侠，予<span class="comment">同“与”。</span>季次、原宪比权量力，效功于当世，不同日而论矣<span class="comment">侠以权力，儒以道德，不可同日而论。○绾合次、宪，略抑游侠一笔，下即转。</span>。要以功见言信，侠客之义又曷可少哉<span class="comment">称游侠四。○以上儒、侠夹写，至此方归本题。</span>！</p>

<p>古布衣之侠，靡得而闻已<span class="comment">布衣闾巷是主意，一有凭借，便不足重。故下详言之。</span>。近世延陵<span class="comment">吴季札也。季札岂游侠耶？然史公作传，既重游侠矣，必援名人以尊之，若《货殖传》之援子贡也。</span>、孟尝<span class="comment">齐田文。</span>、春申<span class="comment">楚黄歇。</span>、平原<span class="comment">赵胜。</span>、信陵<span class="comment">魏无忌。</span>之徒<span class="comment">又借五人引起。</span>，皆因王者亲属，借于有土卿相之富厚，招天下贤者，显名诸侯，不可谓不贤者矣。比如顺风而呼，声非加疾，其势激也<span class="comment">前有多少层折，方入本题。以为止矣，偏又翻出一层，落下“匹夫之侠”。</span>。至如闾巷之侠，修行砥名，声施于天下，莫不称贤，是为难耳<span class="comment">其义诚高，其事诚难。○称游侠五。</span>。然儒、墨皆排摈不载<span class="comment">儒与墨皆轻侠士，故不载。○又挽定“儒”字。</span>。自秦以前，匹夫之侠，湮灭不见，余甚恨之<span class="comment">遥接“布衣之侠，靡得而闻”。○闾巷、布衣、匹夫之侠，是著意处。</span>。以余所闻，汉兴有朱家、田仲、王公、剧孟、郭解之徒<span class="comment">紧照延陵、孟尝、春申、平原、信陵之徒，五宾五主。</span>，虽时扞<span class="comment">翰。</span>当世之文罔<span class="comment">同“网”。○谓犯当世之法禁。○应“以武犯禁”。</span>，然其私义，廉洁退让，有足称者。名不虚立，士不虚附<span class="comment">名实相副，而不虚立。士厄必济，而不虚附。○称游侠六。</span>。至如朋党宗强，比周设财役贫，豪暴侵凌孤弱，恣欲自快，游侠亦丑之<span class="comment">至若引朋为党，以强为宗，互相比周，施财以役乎贫民，恃其豪暴侵凌孤弱，恣欲以自快者，不特不可语游侠，而游侠亦丑之。○此言游侠自有真伪，不可不辨。</span>。余悲世俗不察其意，而猥<span class="comment">委。</span>以朱家、郭解等令与豪暴之徒同类而共笑之也<span class="comment">一往情深。</span>。</p>

<p class="kindle-cn-para-left2">世俗止知重儒而轻侠，以致侠士之义湮没无闻。不知侠之真者，儒亦赖之，故史公特为作传。此一传之冒也。凡六赞游侠，多少抑扬，多少往复。胸中荦落，笔底摅写，极文心之妙。</p>
</div>
</body></html>