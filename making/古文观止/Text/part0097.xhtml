<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>报任少卿书司马迁</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">报任少卿书<br/><span class="small">司马迁</span></h1>
<p>太史公牛马走司马迁<span class="comment">太史公，迁父谈也。走，犹仆也。言己为太史公掌牛马之仆，自谦之辞也。</span>再拜言，少卿<span class="comment">任安字。</span>足下：曩者辱赐书，教以慎于接物，推贤进士为务<span class="comment">迁既被刑之后，为中书令，尊宠任职，故任安责以推贤进士。○二句任安来书。</span>。意气勤勤恳恳，若望仆不相师，而用流俗人之言<span class="comment">望，怨也。○二句任安书中意。</span>。仆非敢如此也<span class="comment">一句辩过，下更详辩。</span>。仆虽罢<span class="comment">疲。</span>驽，亦尝侧闻长者之遗风矣。顾自以为身残处秽<span class="comment">残，被刑。秽，恶名。</span>，动而见尤，欲益反损，是以独抑郁而谁与语<span class="comment">言无知心之人，谁可告语？起下文。</span>。谚曰：“谁为<span class="comment">去声。</span>为之？孰令<span class="comment">平声。</span>听之<span class="comment">言无知己者，设欲为善，当为谁为之？复欲谁听之？</span>? ”盖锺子期死，伯牙终身不复鼓琴<span class="comment">《吕氏春秋》曰：“伯牙鼓琴，意在泰山，锺子期曰：‘善哉，巍巍若泰山。’俄而志在流水，子期曰：‘善哉，汤汤乎若流水。’子期死，伯牙破琴绝<img class="kindle-cn-inline-character" src="../Images/image00728.jpeg" alt=""/>，终身不复鼓琴，以为世无赏音者。”</span>。何则？士为知己者用，女为说己者容。若仆大质已亏缺矣<span class="comment">大质，身也。</span>，虽才怀随、和<span class="comment">随侯珠，和氏璧。</span>，行若由、夷<span class="comment">许由、伯夷。</span>，终不可以为荣，适足以见笑而自点耳<span class="comment">点，辱也。○一段先作如许曲折，渐引入情。</span>。书辞宜答，会东从上来<span class="comment">从武帝还。</span>，又迫贱事<span class="comment">卑贱之事。若烦务也。</span>，相见日浅<span class="comment">少卿相见时近。</span>，卒卒<span class="comment">猝。</span>无须臾之间得竭志意<span class="comment">卒卒，促遽貌。间，隙也。○说前所以不答之故。</span>。今少卿抱不测之罪，涉旬月，迫季冬<span class="comment">安为戾太子事囚狱，更旬月后，便当就刑。季冬，刑日也。</span>，仆又薄<span class="comment">搏。</span>从上雍<span class="comment">薄，迫也。又迫从天子将祭祀于雍。</span>，恐卒然不可为讳<span class="comment">难言其死，故云不可讳。</span>。是仆终已不得舒愤懑<span class="comment">满。</span>以晓左右<span class="comment">懑，闷也。</span>，则长逝者魂魄私恨无穷<span class="comment">谓任安恨不见报。○说今所以答之故。</span>。请略陈固陋<span class="comment">今乃答。</span>。阙然久不报<span class="comment">前不即答。</span>，幸勿为过<span class="comment">一段又作如许曲折，看他一片心事，更无处明，而欲明向将死之友，可以想见故人交情。</span>。</p>

<p>仆闻之：修身者，智之符也；爱施者，仁之端也；取予者，义之表也；耻辱者，勇之决也：立名者，行之极也。士有此五者，然后可以托于世，而列于君子之林矣<span class="comment">特标五者，言有此始得列于士林，见己之无复有此，以起下意。</span>。故祸莫憯<span class="comment">同“惨”。</span>于欲利<span class="comment">须利赎罪，而家贫，最憯也。</span>，悲莫痛于伤心<span class="comment">尽心事君，而见诬，最痛也。</span>，行莫丑于辱先<span class="comment">辱先人之职业，行莫丑焉。</span>，诟<span class="comment">构。</span>莫大于宫刑<span class="comment">陷割势之极刑，耻莫大焉。诟，耻也。宫，腐刑也。男子割势，女子幽闭，次死之刑。○紧承四句，正与上五者相反。</span>。刑余之人，无所比数，非一世也，所从来远矣<span class="comment">接上起下。</span>。昔卫灵公与雍渠同载，孔子适陈<span class="comment">孔子居卫，灵公与夫人同车，令宦者雍渠参乘，孔子去卫适陈。</span>；商鞅因景监见，赵良寒心<span class="comment">赵良说商君曰：“今君之见秦王也，因嬖人景监以为主，非所以为名也。”寒心，惧其祸必至。</span>；同子参乘，袁丝变色<span class="comment">同子，武帝朝宦官赵谈也，与迁父同名，故讳曰同子。袁盎字丝。赵谈参乘，袁盎伏车前曰：“陛下奈何与刀锯余同载！”</span>：自古而耻之<span class="comment">应“所从来远”。</span>。夫中材之人，事有关于宦竖，莫不伤气，而况于慷慨之士乎<span class="comment">言士羞与宦竖为伍。</span>！如今朝廷虽乏人，奈何令刀锯之余荐天下之豪俊哉<span class="comment">以上叙己亏体辱亲不足荐士。答任安书中推贤进士语。</span>！仆赖先人绪业<span class="comment">绪，馀也。</span>，得待罪辇毂下，二十馀年矣。所以自惟：上之，不能纳忠效信，有奇策材力之誉，自结明主<span class="comment">不能一。</span>；次之，又不能拾遗补阙，招贤进能，显岩穴之士<span class="comment">不能二。</span>；外之，不能备行伍，攻城野战，有斩将搴<span class="comment">牵。</span>旗之功<span class="comment">搴，拔取也。○不能三。</span>；下之，不能积日累劳，取尊官厚禄，以为宗族交游光宠<span class="comment">不能四。</span>。四者无一遂，苟合取容，无所短长之效，可见于此矣<span class="comment">以上叙己平日不能致功名。引咎自责，文势雄拔。</span>。向者，仆亦尝厕下大夫之列<span class="comment">厕，间也。太史令千石，故比下大夫。</span>，陪奉外廷末议<span class="comment">外廷，朝堂也。</span>，不以此时引纲维，尽思虑<span class="comment">如恨如悔，胸中郁勃不堪之况，尽情倾露。</span>，今已亏形为扫除之隶，在阘<span class="comment">塔。</span>茸<span class="comment">戎上声。</span>之中<span class="comment">阘茸，猥贱也。</span>，乃欲仰首伸眉，论列是非，不亦轻朝廷、羞当世之士邪<span class="comment">此段申言不足荐士。再答安意。</span>！嗟乎！嗟乎！如仆尚何言哉！尚何言哉<span class="comment">加一笔，更悲惋。</span>！</p>

<p>且事本末未易明也<span class="comment">以下叙己所以被祸之由。此一句管到受辱著书，且与下文“未易一二为俗人言”、“难为俗人言”相呼应。</span>。仆少负不羁之才<span class="comment">负，犹无也。不羁，言才质高远，不可羁系也。</span>，长无乡曲之誉，主上幸以先人之故，使得奏薄伎，出入周卫之中<span class="comment">言袭先人太史旧职。周卫，宿卫周密也。</span>。仆以为戴盆何以望天<span class="comment">头戴盆则不得望天，望天则不得戴盆，事不可兼施，言己方一心于史职，不暇修人事也。</span>，故绝宾客之知，亡室家之业，日夜思竭其不肖之才力，务一心营职，以求亲媚于主上<span class="comment">初意本如此。</span>。而事乃有大谬不然者<span class="comment">捷转。</span>。</p>

<p>夫仆与李陵俱居门下<span class="comment">同为侍中。</span>，素非能相善也，趋舍异路，未尝衔杯酒、接殷勤之馀欢<span class="comment">先明与陵无旧好。</span>。然仆观其为人自守奇士<span class="comment">自守奇节之士。</span>，事亲孝，与士信，临财廉，取与义，分别有让，恭俭下人，常思奋不顾身以殉国家之急<span class="comment">以身从事曰殉。</span>。其素所蓄积也，仆以为有国士之风<span class="comment">次明于陵有独赏。</span>。夫人臣出万死不顾一生之计，赴公家之难，斯已奇矣<span class="comment">一振。</span>。今举事一不当，而全躯保妻子之臣随而媒<span class="comment">同“酶”。</span>糵<span class="comment">孽。</span>其短<span class="comment">媒，酒酵也。糵，曲也。谓酿成其祸也。</span>，仆诚私心痛之<span class="comment">一落。</span>。且李陵<span class="comment">此下言李陵之胜败，曲折周悉。</span>提步卒不满五千，深践戎马之地，足历王庭<span class="comment">匈奴庭。</span>，垂饵虎口，横挑强胡，仰亿万之师，与单<span class="comment">蝉。</span>于<span class="comment">匈奴号。</span>连战十有馀日，所杀过当<span class="comment">陵军士少，杀匈奴倍多，故曰过当。</span>，虏救死扶伤不给。旃<span class="comment">同“毡”。</span>裘之君长咸震怖<span class="comment">旃裘，匈奴所服。</span>，乃悉征其左右贤王<span class="comment">左贤王、右贤王，并匈奴侯王之号。</span>，举引弓之人，一国共攻而围之。转斗千里，矢尽道穷，救兵不至，士卒死伤如积<span class="comment">恣。○积，露积也。</span>。然陵一呼劳<span class="comment">去声。</span>军，士无不起，躬自流涕，沬<span class="comment">诲。</span>血饮泣<span class="comment">血沾面曰沬。泪入口曰饮。</span>，更张空弮<span class="comment">宦。○弮，弩弓也。陵时矢尽，故张空弓。</span>，冒白刃，北向争死敌者<span class="comment">一段极力描写。</span>。陵未没时，使有来报<span class="comment">陵麾下骑陈步乐，报陵战克捷。</span>，汉公卿王侯皆奉觞上寿<span class="comment">故意写出公卿王侯丑状。</span>。后数日，陵败书闻，主上为之食不甘味，听朝不怡。大臣忧惧，不知所出<span class="comment">故意写出。○已上详叙李陵。</span>。仆窃不自料其卑贱，见主上惨怆怛悼，诚欲效其款款之愚<span class="comment">款款，忠实貌。</span>。以为李陵素与士大夫绝甘分少<span class="comment">味之甘者自绝，食之少者分之。○上“素所蓄积”句，与此“素与士大夫绝甘分少”句，两“素”字遥关。</span>，能得人之死力，虽古之名将，不能过也。身虽陷败<span class="comment">败降匈奴。</span>，彼观其意<span class="comment">彼观，犹观彼也。</span>，且欲得其当而报于汉<span class="comment">欲立功于匈奴以当罪，乃所以报汉也。</span>。事已无可奈何<span class="comment">事既无可如何，计不得不出此。○此句正推原陵意，妙。</span>，其所摧败，功亦足以暴<span class="comment">仆。</span>于天下矣<span class="comment">况其摧破匈奴之兵，已足以表白于天下矣。○此段以“以为”二字贯，是迁意中语。</span>。仆怀欲陈之，而未有路<span class="comment">未得其便。</span>，适会召问，即以此指推言陵之功<span class="comment">上段意中之旨。</span>，欲以广主上之意<span class="comment">对上“惨怆怛悼”。</span>，塞睚<span class="comment">厓。</span>眦<span class="comment">恣。</span>之辞<span class="comment">睚眦，忤目相视貌。○对上“媒糵其短”。</span>。未能尽明，明主不晓，以为仆沮贰师，而为李陵游说<span class="comment">税。</span>，遂下于理<span class="comment">初，上遣贰师将军李广利征匈奴，令陵为助。及陵与单于相值，而贰师无功。闻迁言，谓迁欲沮止贰师，以成李陵，而为其游说，遂下狱。理，治狱官。</span>。拳拳之忠，终不能自列<span class="comment">拳拳，忠谨貌。列，陈也。</span>，因为诬上，卒从吏议<span class="comment">吏议以为诬上，天子终从其议，定为宫刑。</span>。家贫，货赂不足以自赎<span class="comment">法：可以金赎罪。而迁无金可以自赎。</span>，交游莫救视，左右亲近不为一言<span class="comment">观“家贫货赂”三句，则知史迁作《货殖》、《游侠》二传，非无为也。</span>。身非木石，独与法吏为伍<span class="comment">伍，对也。</span>，深幽囹<span class="comment">陵。</span>圄<span class="comment">语。</span>之中<span class="comment">囹圄，狱也。</span>，谁可告诉者！此真少卿所亲见，仆行事岂不然乎<span class="comment">已上详叙自己。</span>？李陵既生降，颓其家声，而仆又佴<span class="comment">是。</span>之蚕室<span class="comment">佴，次也。养蚕之室温而密，腐刑患风，须入密室乃得全，因呼为蚕室。</span>，重为天下观笑。悲夫！悲夫！事未易一二为俗人言也<span class="comment">一二，谓委曲也。言陵与己事，俱不能委曲向俗人说。谓俗人不知也。○此段总结上两段，下乃专叙己所以不自引决之意。</span>。</p>

<p>仆之先非有剖符、丹书之功<span class="comment">汉初功臣剖符世爵，又论功定封，申以丹书之信。</span>，文、史、星、历近乎卜、祝之间<span class="comment">迁父为太史，掌知天文、律历、卜筮、祠祝之事。</span>，固主上所戏弄，倡优所畜，流俗之所轻也<span class="comment">不为天子所重，故为流俗所轻。</span>。假令仆伏法受诛<span class="comment">自引决。</span>，若九牛亡一毛，与蝼蚁何以异？而世俗又不能与死节者次比，特以为智穷罪极，不能自免，卒就死耳。何也？素所自树立使然也<span class="comment">挽一句，指“仆之先”以下言。</span>。人固有一死，死或重于泰山，或轻于鸿毛，用之所趣<span class="comment">同“趋”。</span>异也<span class="comment">彼此忖量，轻重较然。结上生下。</span>。太上不辱先，其次不辱身，其次不辱理色<span class="comment">义理、颜色。</span>，其次不辱辞令<span class="comment">言辞、教令。</span>，其次诎体受辱<span class="comment">诎体，长跪也。</span>，其次易服受辱<span class="comment">易服，着赭衣。</span>，其次关木索、被箠楚受辱<span class="comment">关木，杻械也。索，绳也。箠，杖也。楚，荆也。</span>，其次剔毛发、婴金铁受辱<span class="comment">剔毛发，髡也。婴，绕也。婴金铁，钳也。</span>，其次毁肌肤、断<span class="comment">短。</span>肢体受辱<span class="comment">黥、刖、劓、刵。</span>，最下腐刑极矣<span class="comment">宫刑腐臭，故曰腐刑。○历借不辱、受辱者，以形己之极辱。文字奇丽而瑰玮。</span>！传曰：“刑不上大夫。”此言士节不可不勉励也<span class="comment">上大夫有罪，则赐自杀，不致加刑以辱之，所以励士节。○曲一笔，言此是太始之言，非今日之谓。</span>。猛虎在深山，百兽震恐，及在槛穽之中<span class="comment">槛，圈也。穿地为坑曰穽。</span>，摇尾而求食，积威约之渐也<span class="comment">其威为人所制约，故渐积至此。○引起。</span>。故士有画地为牢，势不可入，削木为吏，议不可对，定计于鲜也<span class="comment">鲜，明也。未遇刑自杀为鲜明。士之励节如此。</span>。今交手足，受木索，暴肌肤，受榜<span class="comment">邦。</span>箠<span class="comment">榜，击也。</span>幽于圜<span class="comment">还。</span>墙之中<span class="comment">圜墙，狱也。</span>，当此之时，见狱吏则头抢地<span class="comment">抢，突也。</span>，视徒隶则心惕息<span class="comment">惊惕而喘息。</span>。何者？积威约之势也。及以至是，言不辱者，所谓强颜耳<span class="comment">勉强厚颜。</span>，曷足贵乎<span class="comment">以上叙己受辱。</span>！且西伯<span class="comment">文王。</span>，伯也，拘于羑<span class="comment">有。</span>里<span class="comment">羑里，殷狱名。</span>；李斯，相也<span class="comment">秦始皇相。</span>，具于五刑<span class="comment">先行墨、劓、剕、宫，而后大辟，故曰具五刑。</span>；淮阴，王也，受械于陈<span class="comment">韩信为楚王，人有告信欲反，高祖用陈平谋，伪游云梦，信谒上于陈，高祖令武士缚信，载后车，至洛阳，赦为淮阴侯。</span>；彭越、张敖，南面称孤，系狱抵罪<span class="comment">彭越，梁王。高祖诛陈豨，征兵于梁，越称病，上捕之，囚于洛阳。张敖嗣父耳为王，人告其反，捕系之。</span>；绛侯诛诸吕，权倾五伯，囚于请室<span class="comment">绛侯周勃，诛诸吕，立孝文，权盛于五伯。后有告勃谋反者，遂囚于请罪之室。</span>；魏其，大将也，衣<span class="comment">去声。</span>赭<span class="comment">者。</span>衣，关三木<span class="comment">魏其侯窦婴，坐灌夫骂丞相田蚡不敬，论弃市。赭，赤色，罪人之服。关，穿也。三木，在颈及手足杻枷械也。</span>；季布为朱家钳奴<span class="comment">布为楚将，数窘汉王，楚灭，高祖购求布千金，敢舍匿者，罪三族，布乃髡钳之鲁朱家，卖之。</span>；灌夫受辱于居室<span class="comment">丞相田蚡娶燕王女为夫人，太后诏列侯宗室皆往贺，颍阴侯灌夫怒骂之，坐不敬，乃系于田蚡所居之室。</span>。此人皆身至王侯将相，声闻邻国，及罪至罔<span class="comment">同“网”。</span>加<span class="comment">罔，犹法也。</span>，不能引决自裁，在尘埃之中。古今一体，安在其不辱也<span class="comment">历引被辱古人自证。</span>？由此言之，勇怯，势也；强弱，形也。审矣，何足怪乎<span class="comment">言勇、怯、强、弱，皆缘形势顿殊，原无定体，自古以然，何足怪乎？</span>？夫人不能早自裁绳墨之外，以稍陵迟，至于鞭箠之间，乃欲引节，斯不亦远乎<span class="comment">言人不能早自裁决，以出狱吏绳墨之外，而稍迟疑，则至鞭箠，欲引节自决，不亦远于知几乎？</span>！古人所以重施刑于大夫者，殆为此也<span class="comment">找转“刑不上大夫”句。○以上言不必引决，以下言己之不引决乃更有所欲为。</span>。夫人情莫不贪生恶死，念父母，顾妻子，至激于义理者不然，乃有所不得已也<span class="comment">言激于义理者，则不贪生念顾，义不得已也。</span>。今仆不幸早失父母，无兄弟之亲，独身孤立，少卿视仆于妻子何如哉<span class="comment">言父母兄弟已丧，无可念矣。视我于妻子何如哉？言何足顾也。</span>？且勇者不必死节，怯夫慕义，何处不勉焉<span class="comment">死节要归于义，何尝论勇怯。</span>！仆虽怯懦欲苟活，亦颇识去就之分矣，何至自沉溺缧绁之辱哉<span class="comment">跌宕。</span>！且夫臧获婢妾<span class="comment">荆、扬、淮、海之间呼奴为臧，呼婢为获。</span>犹能引决，况仆之不得已乎<span class="comment">应上“不得已”。○再跌宕。</span>！所以隐忍苟活，幽于粪土之中而不辞者，恨私心有所不尽，鄙陋没世而文采不表于后世也<span class="comment">凡作无数跌宕，方说出作《史记》本意。笔势何等纡回，何等郁勃。</span>。</p>

<p>古者富贵而名磨灭，不可胜<span class="comment">升。</span>记，唯倜<span class="comment">惕。</span>傥非常之人称焉<span class="comment">倜傥，卓异也。○先虚提一笔。</span>。盖文王拘而演《周易》<span class="comment">崇侯谮西伯于纣，纣乃囚之于羑里，西伯演《易》之八卦为六十四。</span>；仲尼厄而作《春秋》<span class="comment">孔子厄于陈、蔡，还作《春秋》。</span>；屈原放逐，乃赋《离骚》<span class="comment">屈原为楚怀王左徒，上官大夫谗之，被放逐，乃作《离骚》经。</span>；左丘失明，厥有《国语》<span class="comment">失明，谓无目也。</span>；孙子膑<span class="comment">频上声。</span>脚，兵法修列<span class="comment">孙膑与庞涓俱学兵法，涓自以为能不及膑，乃阴使人召膑，至则刑断其两足而黥之。膑，刖刑，去膝盖骨。人因呼为孙膑。</span>；不韦迁蜀，世传《吕览》<span class="comment">秦始皇迁吕不韦于蜀，于是著书以为八览、六论、十二纪，名《吕氏春秋》。</span>；韩非囚秦，《说<span class="comment">税。</span>难》、《孤愤》<span class="comment">韩非，韩之公子也，入秦为李斯所毁，下狱。非先曾著《孤愤》、《说难》十馀万言。</span>; 《诗》三百篇，大底贤圣发愤之所为作也<span class="comment">倒句。</span>。此人皆意有所郁结，不得通其道，故述往事，思来者<span class="comment">述往古兴亡、贤愚之事，思来者以作戒也。○三句总承上八句说，此广引被辱著书之人，以发作史之意。</span>。乃如左丘无目，孙子断足，终不可用，退而论书策以舒其愤，思垂空文以自见<span class="comment">独复引左氏、孙子者，以其废疾与己同，因遂言著书，宜与之一例也。</span>。仆窃不逊，近自托于无能之辞，网罗天下放失旧闻，略考其事，综其终始，稽其成败兴坏之纪，上计轩辕<span class="comment">黄帝。</span>，下至于兹<span class="comment">汉武。</span>，为十表、本纪十二、书八章、世家三十、列传七十，凡百三十篇。亦欲以究天地之际，通古今之变，成一家之言。草创未就，会遭此祸，惜其不成，是以就极刑而无愠色<span class="comment">忍一时之辱，而垂万世之名。立志诚卓。</span>。仆诚已著此书，藏之名山<span class="comment">藏于山者，备亡失也。</span>，传之其人通邑大都<span class="comment">传之同志，广之邑都。</span>，则仆偿前辱之责，虽万被戮，岂有悔哉<span class="comment">史迁深以刑余为辱，故通篇不脱一“辱”字。此结言著书偿前辱，聊以自解。</span>！然此可为智者道，难为俗人言也<span class="comment">回应前文，关锁紧密。</span>。</p>

<p>且负下未易居<span class="comment">负累之下，未易可居。</span>，下流多谤议<span class="comment">下流，至贱也。</span>。仆以口语遇遭此祸，重为乡党所戮笑，以污辱先人，亦何面目复上父母之丘墓乎？虽累百世，垢弥甚耳！是以肠一日而九回，居则忽忽若有所亡，出则不知其所往。每念斯耻，汗未尝不发背沾衣也<span class="comment">言如此便应逃遁远去。</span>！身直为闺阁<span class="comment">蛤。</span>之臣，宁得自引深藏岩穴邪？故且从俗浮沉，与时俯仰，以通其狂惑<span class="comment">闺阁臣，阉官。引，出也。狂惑，谓小人。言所以不得逃遁远去，只因久系闺阁之臣，故不得自主耳，岂真得位行道哉。</span>。今少卿乃教以推贤进士，无乃与仆私心剌<span class="comment">辣。</span>谬乎<span class="comment">剌，戾也。○此书大旨，总是却少卿推贤进士之教。故四字为一篇纲领，始终亦自相应。</span>？今虽欲自彫琢，曼<span class="comment">万。</span>辞以自饰<span class="comment">曼，美也。</span>，无益，于俗不信<span class="comment">恐益为俗人所不信。</span>，适足取辱耳。要之，死日然后是非乃定<span class="comment">言死后名誉流于千载也。○直应上“本末未易明”句。</span>。书不能悉意，略陈固陋。谨再拜。</p>

<p class="kindle-cn-para-left2">此书反复曲折，首尾相续，叙事明白，豪气逼人。其感慨啸歌，大有燕、赵烈士之风；忧愁幽思，则又直与《离骚》对垒。文情至此极矣。</p>
</div>
</body></html>