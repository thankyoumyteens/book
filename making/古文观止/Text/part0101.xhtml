<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>令二千石修职诏汉景帝刘启</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">令二千石修职诏<br/><span class="small">汉景帝刘启</span></h1>
<p>雕文刻镂<span class="comment">漏。</span>，伤农事者也；锦绣纂组<span class="comment">纂，赤组也。组，印绂。</span>，害女红<span class="comment">工。</span>者也<span class="comment">一层。</span>。农事伤，则饥之本也；女红害，则寒之原也<span class="comment">二层。</span>。夫饥寒并至，而能无为非者寡矣<span class="comment">三层。○起数语作三层写，意甚婉至。</span>。朕亲耕，后亲桑，以奉宗庙粢盛<span class="comment">成。</span>、祭服，为天下先<span class="comment">以务农蚕为倡。</span>。不受献，减太官，省繇<span class="comment">同“徭”。</span>赋<span class="comment">太官，主膳食。○不伤害农事女红。</span>，欲天下务农蚕，素有畜<span class="comment">同“蓄”。</span>积，以备灾害<span class="comment">欲绝饥寒本原。</span>。强毋攘弱，众毋暴寡，老耆以寿终，幼孤得遂长<span class="comment">攘，取也。六十曰耆。遂，成也。○欲民免于为非。</span>。今岁或不登，民食颇寡，其咎安在<span class="comment">未称朕意，必有任其咎者。</span>？或诈伪为吏<span class="comment">以诈伪人为吏。</span>，吏以货赂为市<span class="comment">行同商贾。</span>，渔夺百姓，侵牟万民<span class="comment">渔，言若渔猎之为也。牟，食苗根虫。侵牟，食民比之牟贼也。○咎不在民而在吏。</span>。县丞，长吏也<span class="comment">县丞为吏之长。</span>，奸法与盗盗，甚无谓也<span class="comment">奸法，因法作奸也。与，助也。渔夺侵牟，吏即为盗。长吏知情而不执法，是助盗为盗矣，殊非设长吏之意也。○咎不在吏而在长吏。</span>。其令二千石各修其职<span class="comment">修察长吏之职。</span>；不事官职，耗<span class="comment">帽。</span>乱者<span class="comment">耗乱，不明也。指二千石言。</span>，丞相以闻，请其罪<span class="comment">请其不修职之罪。○咎不在长吏而在二千石。</span>。布告天下，使明知朕意。</p>

<p class="kindle-cn-para-left2">一念奢侈，饥寒立至。起手数言，穷极原委。“奸法与盗盗”一语，透尽千古利弊。国家最患在吏饱，府库空虚，百姓穷困，而奸吏自富，此大害也。二千石修职，诚足民本务。</p>
</div>
</body></html>