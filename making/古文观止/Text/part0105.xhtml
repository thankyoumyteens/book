<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>论贵粟疏晁错</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">论贵粟疏<br/><span class="small">晁错</span></h1>
<p>圣王在上而民不冻饥者，非能耕而食<span class="comment">寺。</span>之，织而衣<span class="comment">去声。</span>之也，为<span class="comment">去声。</span>开其资财之道也<span class="comment">此句是一篇主意。</span>。故尧、禹有九年之水，汤有七年之旱，而国无捐瘠者<span class="comment">捐，相弃也。瘠，瘦病也。</span>，以畜积多而备先具也<span class="comment">圣王为民开资财之道，故有备无患。</span>。今海内为一，土地人民之众不避禹、汤<span class="comment">避，让也。</span>，加以亡天灾数年之水旱，而畜积未及者，何也？地有馀利，民有馀力<span class="comment">说出实病。</span>，生谷之土未尽垦，山泽之利未尽出也<span class="comment">故地有馀利。</span>，游食之民未尽归农也<span class="comment">故民有馀力。○后世不能开资财之道，故患在无备。○以圣王形当时，谓当时畜积未及，弊在不农。下因言不农之害。</span>。民贫，则奸邪生。贫生于不足，不足生于不农<span class="comment">逆写不农之害。</span>，不农则不地著<span class="comment">丈入声。○安土谓之地著。</span>，不地著则离乡轻家，民如鸟兽<span class="comment">谓轻去其乡。</span>，虽有高城深池，严法重刑，犹不能禁也<span class="comment">顺写不农之害。</span>。</p>

<p>夫寒之于衣，不待轻暖；饥之于食，不待甘旨；饥寒至身，不顾廉耻<span class="comment">申言“民贫则奸邪生”数句。</span>。人情，一日不再食则饥，终岁不制衣则寒。夫腹饥不得食，肤寒不得衣，虽慈母不能保其子，君安能以有其民哉<span class="comment">申言“不农则不地著”数句。</span>！明主知其然也<span class="comment">捷转。</span>，故务民于农桑<span class="comment">所谓“开其资财之道”者以此。</span>，薄赋敛，广畜积，以实仓廪，备水旱<span class="comment">承“务民农桑”说。</span>，故民可得而有也<span class="comment">应“安能有其民”句。</span>。</p>

<p>民者，在上所以牧之，趋利如水走下，四方无择也<span class="comment">三句承上起下。</span>。夫珠玉金银<span class="comment">意在重粟，却从金玉折入，大有波致。</span>，饥不可食，寒不可衣，然而众贵之者，以上用之故也。其为物轻微易藏，在于把握，可以周海内而亡饥寒之患。此令臣轻背其主，而民易去其乡，盗贼有所劝，亡逃者得轻资也<span class="comment">最便处，却是害处。</span>。粟米布帛，生于地，长于时，聚于力，非可一日成也。数石之重，中人弗胜<span class="comment">升。</span>，不为奸邪所利，一日弗得而饥寒至<span class="comment">最不便处，却是利处。</span>。是故明君贵五谷而贱金玉<span class="comment">一句点出正意。</span>。</p>

<p>今农夫五口之家，其服役者不下二人<span class="comment">服役，谓服公家之役。</span>，其能耕者不过百亩<span class="comment">二句言民之力有尽。</span>，百亩之收不过百石<span class="comment">二句言民之财有尽。</span>。春耕夏耘，秋获冬藏，伐薪樵<span class="comment">樵，亦薪也。</span>，治官府，给徭役；春不得避风尘，夏不得避暑热，秋不得避阴雨，冬不得避寒冻，四时之间无日休息<span class="comment">承“服役”“能耕”三句。言勤于作事之苦。</span>；又私自送往迎来，吊死问疾，养孤长幼在其中<span class="comment">承“百亩之收”一句。言勤于应用之苦。</span>。勤苦如此，尚复被水旱之灾，急政暴虐，赋敛不时，朝令而暮改<span class="comment">水旱频仍，赋敛愈急，平常勤苦之中，又有意外之勤苦。</span>。当其有者半贾<span class="comment">同“价”。</span>而卖，亡者取倍称之息<span class="comment">有谷者，贱卖以应急用；无谷者，称贷于人而听取加倍之息。</span>，于是有卖田宅、鬻子孙以偿债者矣<span class="comment">细陈田家辛苦颠连之状，如在目前。下复将商贾相形一番，情事愈透。</span>。而商贾<span class="comment">转接轻妙。</span>大者积贮倍息，小者坐列贩卖，操其奇赢，日游都市<span class="comment">赢，获利也。</span>，乘上之急，所卖必倍。故其男不耕耘，女不蚕织，衣必文采，食必粱肉，亡农夫之苦，有阡陌之得。因其富厚，交通王侯，力过吏势，以利相倾，千里游敖<span class="comment">同“遨”。</span>，冠盖相望，乘坚策肥<span class="comment">坚，好车。肥，好马。</span>，履丝曳<span class="comment">异。</span>缟<span class="comment">极写商人之逸乐，句句与农人之勤苦相反。</span>。此商人所以兼并农人，农人所以流亡者也<span class="comment">总收一笔，以见当尊农贱商意。</span>。今法律贱商人，商人已富贵矣；尊农夫，农夫已贫贱矣。故俗之所贵，主之所贱也<span class="comment">商。</span>；吏之所卑，法之所尊也<span class="comment">农。</span>。上下相反，好恶乖迕<span class="comment">误。</span>，而欲国富法立，不可得也<span class="comment">弃本逐末，法律皆为具文，可为三叹。</span>。</p>

<p>方今之务，莫若使民务农而已矣。欲民务农，在于贵粟。贵粟之道，在于使民以粟为赏罚<span class="comment">正意作三层跌出。</span>。今募天下入粟县官，得以拜爵，得以除罪。如此，富人有爵，农民有钱，粟有所渫<span class="comment">屑。○渫，散也。</span>。夫能入粟以受爵，皆有馀者也<span class="comment">一折更醒。</span>。取于有馀，以供上用，则贫民之赋可损，所谓损有馀、补不足，令出而民利者也<span class="comment">入粟、拜爵、除罪，固非正论，然实一时备荒良策。</span>。顺于民心，所补者三：一曰主用足，二曰民赋少，三曰劝农功<span class="comment">贵粟中，又剔出三项。</span>。今令民有车骑马一匹者，复卒三人<span class="comment">车骑马，可以备车骑之马也。复，免也。谓免其为卒者三人。此当日现行事例。</span>。车骑者，天下武备也，故为复卒<span class="comment">既有武备，尤赖粟以为守，起下文。</span>。神农之教曰：“有石城十仞，汤池百步，带甲百万，而亡粟，弗能守也。”以是观之，粟者，王者大用，政之本务<span class="comment">见粟之当重如此。</span>。令民入粟受爵至五大夫以上，乃复一人耳<span class="comment">五大夫，五等之爵也。言入粟多而复卒少。</span>，此其与骑马之功相去远矣<span class="comment">与纳马少而复卒多者，相去甚远。○此正见以粟为赏罚，最是良法。</span>。爵者，上之所擅，出于口而无穷。粟者，民之所种，生于地而不乏<span class="comment">所以为法之良。</span>。夫得高爵与免罪，人之所甚欲也<span class="comment">应上“顺于民心”句。</span>。使天下人入粟于边，以受爵免罪，不过三岁，塞下之粟必多矣<span class="comment">结出贵粟正旨。</span>。</p>

<p class="kindle-cn-para-left2">此篇大意只在入粟于边以富强其国，故必使民务农，务农在贵粟，贵粟在以粟为赏罚。一意相承，似开后世卖鬻之渐。然错为足边储计，因发此论，固非泛谈。</p>
</div>
</body></html>