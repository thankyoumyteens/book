<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>狱中上梁王书邹阳</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">狱中上梁王书<br/><span class="small">邹阳</span></h1>
<p>邹阳<span class="comment">齐人。</span>从梁孝王<span class="comment">景帝少弟。</span>游。阳为人有智略，忼慨不苟合，介于羊胜、公孙诡之间<span class="comment">介，间厕也。胜、诡，皆孝王客。</span>。胜等疾阳，恶之孝王<span class="comment">恶，谓谗毁也。</span>。孝王怒，下阳吏，将杀之。阳乃从狱中上书曰：</p>

<p>“臣闻‘忠无不报，信不见疑’<span class="comment">“忠”、“信”二字，一篇关键。</span>，臣常以为然，徒虚语耳<span class="comment">起便跌宕。</span>。昔荆轲慕燕丹之义，白虹贯日，太子畏之<span class="comment">荆轲为燕太子丹西刺秦王，精诚格天，白虹为之贯日。白虹，兵象。日为君，为荆轲表可克之兆。太子尚畏而不信也。</span>；卫先生为秦画长平之事，太白食昴，昭王疑之<span class="comment">白起为秦伐赵，破长平军，欲遂灭赵，遣卫先生说昭王益兵粮。其精诚上达于天，太白为之食昴。太白，天之将军。昴，赵分也。将有兵，故太白食昴。昭王尚疑而不信也。</span>。夫精变天地，而信不谕两主，岂不哀哉<span class="comment">变，动也。谕，晓也。</span>！今臣尽忠竭诚，毕议愿知<span class="comment">尽其计议，愿王知之。</span>，左右不明，卒从吏讯，为世所疑<span class="comment">言左右不明，不欲斥王也。讯，鞠问也。</span>。是使荆轲、卫先生复起，而燕、秦不寤也。愿大王熟察之。</p>

<p>“昔玉人献宝，楚王诛之<span class="comment">楚卞和得玉璞，献之武王。王示玉人，曰：“石也。”刖其右足。武王没，复献文王，玉人复曰：“石也。”刖其左足。至成王时，抱其璞哭于郊。乃使玉人攻之，果得宝玉。</span>；李斯竭忠，胡亥极刑<span class="comment">秦始皇以李斯为丞相，始皇崩，二世胡亥立，杀李斯，具五刑。</span>。是以箕子阳狂，接舆避世<span class="comment">纣淫乱不止，箕子阳狂为奴。接舆，楚贤人，阳狂避世。</span>，恐遭此患也。愿大王察玉人、李斯之意，而后楚王、胡亥之听，毋使臣为箕子、接舆所笑。臣闻比干剖心，子胥鸱夷<span class="comment">比干强谏，纣怒曰：“吾闻圣人心有七窍。”遂剖比干观其心。子胥自刎，吴王夫差取马革为鸱夷形，盛子胥尸，投之江。</span>，臣始不信，乃今知之。愿大王熟察，少加怜焉<span class="comment">以上自谓忠而获罪，信而见疑，故引荆轲、卫先生之事明之，又引玉人、李斯、比干、子胥足其意，是为第一段。</span>！</p>

<p>“语曰：‘有白头如新，倾盖如故<span class="comment">白头，初相识至头白也。倾盖者，道行相遇，驻车对语，两盖相交，小敧之义也。</span>。’何则？知与不知也<span class="comment">提出“知”字，开下文之论端。</span>。故樊于期逃秦之燕，藉荆轲首以奉丹事<span class="comment">于期为秦将，被谗，走之燕，始皇灭其家，又重购之，会燕太子丹遣荆轲欲刺秦王，无以为藉，于期自刎首，令荆轲赍往。</span>；王奢去齐之魏，临城自刭，以却齐而存魏<span class="comment">王奢，齐臣也，亡至魏，其后齐伐魏，奢登城谓齐将曰：“今君之来，不过以奢故也，义不苟生，以为魏累。”遂自刭。</span>。夫王奢、樊于期非新于齐、秦而故于燕、魏也，所以去二国死两君者，行合于志，慕义无穷也<span class="comment">是为真知。</span>。是以苏秦不信于天下，为燕尾生<span class="comment">苏秦说齐宣王，使还燕十城，又令闵王厚葬以弊齐，终死于燕，是苏秦不出其信于天下，于燕则为尾生之信也。尾生，古之信士，守志亡躯，故以为喻。</span>；白圭战亡六城，为魏取中山<span class="comment">白圭为中山将，亡六城，君欲杀之，亡入魏，文侯厚遇之，还拔中山。</span>。何则？诚有以相知也<span class="comment">应醒“知”字。</span>。苏秦相燕，人恶之燕王，燕王按剑而怒，食<span class="comment">寺。</span>以<img class="kindle-cn-inline-character" src="../Images/image00739.jpeg" alt=""/><span class="comment">决。</span><img class="kindle-cn-inline-character" src="../Images/image00740.jpeg" alt=""/><span class="comment">题。○反食苏秦以异味。<img class="kindle-cn-inline-character" src="../Images/image00741.jpeg" alt=""/><img class="kindle-cn-inline-character" src="../Images/image00742.jpeg" alt=""/>，骏马名。</span>；白圭显于中山<span class="comment">拔中山而尊显。</span>，人恶之于魏文侯，文侯赐以夜光之璧<span class="comment">反赐白圭以奇珍。○又申说一遍。</span>。何则？两主二臣，剖心析肝相信，岂移于浮辞哉<span class="comment">以上思其见疑获罪之由，皆因于知与不知，故历引王奢、樊于期、苏秦、白圭证之。是为第二段。</span>！</p>

<p>“故女无美恶，入宫见妒；士无贤不肖，入朝见嫉<span class="comment">承上起下。</span>。昔司马喜膑<span class="comment">频上声。</span>脚于宋，卒相中山<span class="comment">司马喜，六国时人。膑，刖刑，去膝盖骨。</span>；范雎拉<span class="comment">蜡。</span>胁折齿于魏，卒为应侯<span class="comment">范雎，魏人，魏相魏齐疑其以国阴事告齐，乃掠笞敷百，拉胁折齿。后入秦为相，封为应侯。拉，亦折也。</span>。此二人者，皆信必然之画<span class="comment">画，计也。</span>，捐朋党之私，挟孤独之交，故不能自免于嫉妒之人也<span class="comment">以之自况。</span>。是以申徒狄蹈雍之河<span class="comment">申徒狄，殷末人，自沉于雍州之河。</span>，徐衍负石入海<span class="comment">徐衍，周末人，负石自投于海。</span>。不容于世，义不苟取比周于朝以移主上之心<span class="comment">虽不见容，终不苟且朋党于朝，以感动主上之心。</span>。故百里奚乞食于道路，缪公委之以政<span class="comment">百里奚闻秦缪公贤，欲往干之，乏资，乞食以自致。</span>；宁戚饭牛车下，桓公任之以国<span class="comment">宁戚为人饭牛车下，扣牛角而歌，齐桓公闻之，举以为相。</span>。此二人者，岂素宦于朝，借誉于左右，然后二主用之哉？感于心，合于行，坚如胶漆，昆弟不能离，岂惑于众口哉<span class="comment">又将相知意结，下复就嫉妒深一层说。</span>？故偏听生奸，独任成乱。昔鲁听季孙之说逐孔子<span class="comment">齐人归女乐，季桓子受之，三日不朝，孔子行。</span>，宋任子冉之计囚墨翟<span class="comment">子冉，子罕也。</span>。夫以孔、墨之辩，不能自免于谗谀，而二国以危。何则？众口铄金，积毁销骨也<span class="comment">美金见毁，众共疑之，数被烧炼，以致销铄。谗佞之人，肆其诈巧，离散骨肉，而不觉知。○偏听独任，痛心千古。</span>。秦用戎人由余而伯中国<span class="comment">秦穆公求士，西取由余于戎。</span>，齐用越人子臧而强威、宣<span class="comment">齐任子臧，威、宣二王所以强盛。</span>。此二国岂系于俗，牵于世，系奇偏之浮辞哉？公听并观，垂明当世<span class="comment">公听并观，与上偏听独任相反。</span>。故意合则胡越为兄弟，由余、子臧是矣；不合则骨肉为仇敌，朱、象、管、蔡是矣<span class="comment">朱，丹朱，尧子。象，舜弟。管、蔡，管叔、蔡叔。○上无朱、象、管、蔡，忽然插入，古文奇恣不抱如此。</span>。今人主诚能用齐、秦之明，后宋、鲁之听，则五伯不足侔，而三王易为也<span class="comment">以上思其不见知之由在于无朋党之私，被谗佞之口，故引司马喜、范雎、申徒狄、徐衍四人为无朋党之证，引齐、秦、宋、鲁四君为信谗、不信谗之证。是为第三段。</span>。</p>

<p>“是以圣王觉寤，捐子之之心，而不说田常之贤<span class="comment">燕王哙欲禅国于其相子之，国乃大乱。田常，陈恒也，齐简公悦之，而被弑。</span>，封比干之后，修孕妇之墓<span class="comment">武王克商，反其故政，乃封修之。孕妇，纣刳妊者，观其胎。</span>，故功业覆于天下。何则？欲善无厌也。夫晋文亲其仇，强伯诸侯；齐桓用其仇，而一匡天下<span class="comment">寺人披为晋献公逐文公，斩其袪，后文公即位，用其言以免吕卻之难。管仲射中桓公带钩，而用为相。</span>。何则？慈仁殷勤，诚加于心，不可以虚辞借也<span class="comment">桓、文欲善无厌。</span>。至夫秦用商鞅之法，东弱韩、魏，立强天下，卒车裂之。越用大夫种之谋，禽<span class="comment">同“擒”。</span>劲吴而伯中国，遂诛其身<span class="comment">秦孝公用卫鞅，封为商君，后犯罪以车裂之。越王勾践用文种，败吴王夫差，后被谗赐死。○秦、越待士，有始无终，不能欲善无厌也。</span>。是以孙叔敖三去相而不悔，於<span class="comment">乌。</span>陵子仲辞三公为人灌园<span class="comment">孙叔敖三为楚相，三去之而不怨悔。楚王闻陈仲子贤，欲以为相，仲子夫妻相与逃而为人灌园。○恐始荣而终败也。</span>。今人主诚能去骄傲之心，怀可报之意<span class="comment">士有功可报者思必报。</span>，披心腹<span class="comment">披，开也。</span>，见情素，堕肝胆<span class="comment">堕，落也。</span>，施德厚，终与之穷达，无爱于士<span class="comment">待士有终，与之穷达如一，无所吝惜于士也。</span>，则桀之犬可使吠<span class="comment">废。</span>尧，跖之客可使刺由<span class="comment">跖，盗跖。由，许由。此言被之以恩，则用命也。</span>，何况因万乘之权，假圣王之资乎！然则荆轲湛<span class="comment">同“沉”。</span>七族，要<span class="comment">腰。</span>离燔妻子<span class="comment">荆轲为燕刺秦王，不成而死，其族坐之。湛，没也。吴王阖闾欲杀王子庆忌，要离诈以罪亡，令吴王燔其妻子，要离走见庆忌，以剑刺之。</span>，岂足为大王道哉<span class="comment">言士皆乐为之用也。○以上思其朋党得援、谗佞得行，皆因于人主之不能欲善无厌，故历引桓、文、秦、越反复明之。是为第四段。</span>！</p>

<p>“臣闻明月之珠，夜光之璧，以闇<span class="comment">同“暗”。</span>投人于道，众莫不按剑相眄<span class="comment">勉。</span>者<span class="comment">眄，目偏合也。</span>。何则？无因而至前也。蟠<span class="comment">盘。</span>木根柢<span class="comment">底。</span>，轮囷<span class="comment">屈平声。</span>离奇<span class="comment">蟠木，屈曲之木也。柢，根下本也。轮囷离奇，委曲盘戾也。</span>，而为万乘器者<span class="comment">万乘器，天子车舆之属。</span>，以左右先为之容也<span class="comment">容，谓雕刻加饰。○突出奇喻，振起一篇精神。</span>。故无因而至前，虽出随珠、和璧<span class="comment">随侯珠、和氏璧。</span>，秖<span class="comment">同“只”。</span>怨结而不见德。有人先游<span class="comment">游，谓进纳之也。</span>，则枯木朽株，树功而不忘<span class="comment">复说一遍，更有味。</span>。今夫天下布衣穷居之士，身在贫羸<span class="comment">贫羸，衣食不充而羸瘦也。</span>，虽蒙尧、舜之术，挟伊、管之辩<span class="comment">伊尹、管仲。</span>，怀龙逢<span class="comment">旁。</span>、比干之意<span class="comment">龙逢，亦纣忠臣。○激昂自负语。</span>，而素无根柢之容，虽竭精神，欲开忠于当世之君，则人主必袭按剑相眄之迹矣。是使布衣之士不得为枯木朽株之资也<span class="comment">怀才不遇，宜有此愤激。</span>。是以圣王制世御俗，独化于陶<span class="comment">遥。</span>钧之上<span class="comment">陶家名模下圆转者为钧，盖云周回调钧耳。言圣王制驭天下，亦犹陶人转钧也。</span>，而不牵乎卑乱之语，不夺乎众多之口。故秦皇帝任中庶子蒙嘉之言以信荆轲，而匕<span class="comment">比。</span>首窃发<span class="comment">荆轲至秦，厚遗秦王宠臣中庶子蒙嘉，为先言于秦王，秦王见之，献督亢之地图，图穷而匕首见。</span>；周文王猎泾、渭，载吕尚归，以王天下<span class="comment">西伯出，遇吕尚于渭之阳，与语，大悦，因载归。</span>。秦信左右而亡，周用乌集而王<span class="comment">太公非旧人，若乌鸟之暴集。</span>。何则？以其能越挛拘之语，驰域外之议，独观乎昭旷之道也<span class="comment">单顶“用乌集而王”说。</span>。今人主沉谄谀之辞，牵帷廧<span class="comment">同墙。</span>之制<span class="comment">言为臣妾侍帷墙者所牵制。</span>，使不羁之士与牛骥同皁<span class="comment">不羁，言才识高远，不可羁系也。皁，食牛马器。</span>，此鲍焦所以愤于世也<span class="comment">鲍焦，周之介士，怨时之不用己，采疏于道，抱木而死。○此段言人君待士不可信左右之人。</span>。</p>

<p>“臣闻盛饰入朝者不以私污义，底<span class="comment">同“砥”。</span>厉<span class="comment">同“砺”。</span>名号者不以利伤行。故里名‘胜母’，曾子不入<span class="comment">胜母，不孝。</span>；邑号‘朝歌’，墨子回车<span class="comment">朝歌，不时。</span>。今欲使天下寥廓之士<span class="comment">寥廓，空大也。</span>笼于威重之权，胁于位势之贵，回面污行，以事谄谀之人，而求亲近于左右，则士有伏死堀<span class="comment">同“窟”。</span>穴岩薮之中耳，安有尽忠信而趋阙下者哉<span class="comment">应起“忠”、“信”二字。○此段言士之自处，不肯附左右之人。○以上言世主必欲左右先容，而贤者宁有伏死岩穴，以自明其志。是为第五段。</span>! ”</p>

<p class="kindle-cn-para-left2">此书词多偶俪，意多重复，盖情至窘迫，呜咽涕洟，故反复引喻，不能自已耳。其间段落虽多，其实不过五大段文字。每一援引、一结束，即以“是以”字、“故”字接下，断而不断，一气呵成。</p>
</div>
</body></html>