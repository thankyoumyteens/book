<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>答苏武书李陵</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">答苏武书<br/><span class="small">李陵</span></h1>
<p>子卿<span class="comment">苏武字。</span>足下：</p>

<p>勤宣令德，策名清时，荣问<span class="comment">同“闻”。</span>休畅，幸甚，幸甚<span class="comment">策，立也。荣问，令闻也。休，美。畅，通也。○先劳子卿。</span>！</p>

<p>远托异国，昔人所悲，望风怀想，能不依依<span class="comment">望风，远望也。依依，愁思也。</span>！昔者不遗，远辱还答<span class="comment">遗，忘也。陵前与武书，武有还答。</span>，慰诲勤勤，有逾骨肉，陵虽不敏，能不慨然<span class="comment">次谢遗书。</span>！</p>

<p>自从初降，以至今日，身之穷困，独坐愁苦。终日无睹，但见异类；韦<img class="kindle-cn-inline-character" src="../Images/image00743.jpeg" alt=""/><span class="comment">钩。</span>毳<span class="comment">吹去声。</span>幕<span class="comment">莫。</span>，以御风雨<span class="comment">韦，皮也。<img class="kindle-cn-inline-character" src="../Images/image00744.jpeg" alt=""/>，衣袖。毳，毡也。幕，帐也。</span>；膻<span class="comment">扇平声。</span>肉酪<span class="comment">洛。</span>浆，以充饥渴<span class="comment">膻，羊臭。酪，乳浆。</span>；举目言笑，谁与为欢？胡地玄冰，边土惨裂<span class="comment">玄冰，冰厚色玄也。惨裂，寒之甚也。</span>，但闻悲风萧条之声；凉秋九月，塞外草衰，夜不能寐，侧耳远听，胡笳<span class="comment">佳。</span>互动<span class="comment">笳，笛类，胡人吹之为曲。</span>，牧马悲鸣，吟啸成群，边声四起<span class="comment">边声，即笳曲，马鸣之属。</span>。晨坐听之，不觉泪下。嗟乎，子卿！陵独何心，能不悲哉<span class="comment">次写自初降至今日，景况之甚惨。</span>！</p>

<p>与子别后，益复无聊，上念老母，临年被戮，妻子无辜，并为鲸鲵<span class="comment">武帝以陵降匈奴，杀其母、妻。临年，临老之年也。鲸鲵，鱼名，《左传》:“取其鲸鲵而封之，以为大戮。”</span>。身负国恩，为世所悲，子归受荣，我留受辱，命也何如<span class="comment">顿挫。</span>！身出礼义之乡，而入无知之俗，违弃君亲之恩，长为蛮夷之域，伤已！令先君之嗣<span class="comment">先君，谓其父当户，即广之子。</span>，更成戎狄之族，又自悲矣<span class="comment">次写无数冤毒在心。</span>！功大罪小，不蒙明察，孤负陵心区区之意<span class="comment">功，谓战功。罪，谓降虏。不蒙明察，谓诛及全家。陵心区区之意，即下所云欲“报恩于国主”是也。</span>。每一念至，忽然忘生。陵不难刺<span class="comment">戚。</span>心以自明，刎颈以见志<span class="comment">不难自杀，以表昔日之降非畏死。</span>，顾国家于我已矣<span class="comment">顾，念也。全家被诛，国家与我恩义已绝。</span>，杀身无益，适足增羞，故每攘臂忍辱<span class="comment">攘，奋也。</span>，辄复苟活<span class="comment">次明不自引决之故。</span>。左右之人<span class="comment">陵之左右。</span>，见陵如此，以为不入耳之欢，来相劝勉，异方之乐<span class="comment">洛。</span>，秖<span class="comment">同“祇”。</span>令人悲，增忉<span class="comment">刀。</span>怛耳<span class="comment">不入耳之欢，谓富贵之乐，忉怛，内悲也。○次写忽忽之状，非人所能解劝。</span>。</p>

<p>嗟乎，子卿！人之相知，贵相知心。前书仓卒<span class="comment">猝。</span>未尽所怀，故复略而言之<span class="comment">自此以下，重述战败降胡之事。</span>。昔先帝授陵步卒五千，出征绝域<span class="comment">先帝，谓武帝也，作书是昭帝时。绝域，远国也。</span>，五将失道，陵独遇战<span class="comment">五将，谓军将有五。与陵相期不至，故称失道。陵独遇匈奴，与之合战。</span>，而裹万里之粮，帅徒步之师，出天汉之外<span class="comment">天汉，武帝年号。言师出正朔所加之外，见其远耳。</span>，入强胡之域，以五千之众，对十万之军，策疲乏之兵，当新羁之马<span class="comment">羁，马络头也。</span>。然犹斩将搴<span class="comment">牵。</span>旗，追奔逐北<span class="comment">搴，拔取也。师败曰北。</span>，灭迹扫尘，斩其枭帅<span class="comment">杀敌之易，如灭行迹、扫尘埃。枭帅，勇将也。</span>，使三军之士视死如归。陵也不才，希当大任，意谓此时，功难堪矣<span class="comment">堪，胜也。言此时功大，不可胜比。○此段叙战胜之功，下段叙败北之故。</span>。</p>

<p>匈奴既败，举国兴师，更练精兵，强逾十万，单<span class="comment">蝉。</span>于临阵，亲自合围<span class="comment">单于，匈奴号。</span>。客主之形，既不相如<span class="comment">陵为客，匈奴为主。</span>；步马之势，又甚悬绝<span class="comment">陵步卒，匈奴马骑。</span>。疲兵再战，一以当千，然犹扶乘创<span class="comment">昌。</span>痛，决命争首<span class="comment">创，伤也。以少敌众，见伤者多，然士卒用命，皆扶其创，乘其痛，争为先首而战也。</span>。死伤积<span class="comment">恣。</span>野，馀不满百，而皆扶病，不任干戈。然陵振臂一呼，创病皆起，举刃指虏，胡马奔走；兵尽矢穷，人无尺铁，犹复徒首奋呼，争为先登<span class="comment">徒，空也。○忠勇之气凛凛。</span>。当此时也，天地为陵震怒，战士为陵饮血<span class="comment">血，泪也。○精诚有以格天人。</span>。单于谓陵不可复得，便欲引还<span class="comment">恐汉有伏兵。</span>，而贼臣教之，遂使复战<span class="comment">贼臣，管敢也。先亡入匈奴，至是告匈奴以汉无伏兵。</span>，故陵不免耳<span class="comment">只一句说败降，极蕴藉。○以上两段，极力铺叙，以见功大罪小。</span>。</p>

<p>昔高皇帝以三十万众，困于平城。当此之时，猛将如云，谋臣如雨，然犹七日不食，仅乃得免。况当陵者，岂易为力哉<span class="comment">高祖自将击韩王信，遂至平城，为匈奴所围，七日不得食，用陈平密计，始得免。○引高帝，正是自写处。</span>？而执事者云云，苟怨陵以不死<span class="comment">执事，汉朝执事之人也。云云，谓多言也。言皆责陵以不死而降。</span>。然陵不死，罪也<span class="comment">顿挫。</span>。子卿视陵，岂偷生之士而惜死之人哉？宁有背君亲、捐妻子、而反为利者乎<span class="comment">慷慨悲歌，如闻变徵之声。</span>？然陵不死，有所为也。故欲如前书之言，报恩于国主耳<span class="comment">陵前与苏子卿书云：“若将不死，功成事立，则将上报厚恩，下显祖考。”</span>。诚以虚死不如立节，灭名不如报德也。昔范蠡不殉会稽之耻，曹沫<span class="comment">妹。</span>不死三败之辱，卒复勾践之仇，报鲁国之羞。区区之心，窃慕此耳<span class="comment">范蠡，越之贤也。殉，死也。吴败越，越王勾践走于会稽，后七年，用范蠡计，遂破吴。是复勾践之仇也。曹沫，鲁将，与齐三战三败，失其境土。后鲁与齐盟，曹沫以匕首劫桓公于坛上，曰：“反所侵地。”桓公许之。是报鲁国之羞也。陵遂心慕此，欲为汉报功。</span>。何图志未立而怨已成，计未从而骨肉受刑。此陵所以仰天椎心而泣血也<span class="comment">以上申“不蒙明察，孤负陵心区区之意”二句。</span>！</p>

<p>足下又云：“汉与功臣不薄。”子为汉臣，安得不云尔乎<span class="comment">武为汉臣，何得不云如此？其实薄也。○跌一句，妙。</span>！昔萧、樊囚絷<span class="comment">萧何为民请上林苑，高祖怒，下廷尉，械系之。高祖病，有人恶樊哙党于吕氏，欲尽诛戚氏、赵王如意之属，高祖大怒，乃使陈平载绛侯代将，执哙诣长安。</span>，韩、彭葅醢<span class="comment">陈豨反，韩信在长安，欲应之。事觉，吕氏使武士缚信，斩于长乐钟室。彭越反，高祖赦之，迁处蜀道。吕后白上曰：“徙蜀自遗患，不如诛之。”遂夷三族。葅醢，肉酱。</span>，晁<span class="comment">潮。</span>错受戮<span class="comment">晁错患诸侯强大，请削其地。七国反，遂诛错。</span>，周、魏见辜<span class="comment">周勃免相就国，人有上书告勃欲反，下廷尉捕治之。魏其侯窦婴，坐灌夫骂丞相田蚡不敬，论弃市。</span>；其馀佐命立功之士，贾谊、亚夫之徒，皆信命世之才，抱将相之具，而受小人之谗，并受祸败之辱，卒使怀才受谤，能不得展，彼二子之退举，谁不为之痛心哉<span class="comment">文帝欲以贾谊任公卿之位，绛、灌、冯敬之属尽害之，于是天子疏之不用，后出为长沙王太傅。梁孝王与周亚夫有隙，孝王每朝，常言其短，后谢病免相，以事下狱，呕血而死。是不展周、贾二子远举之才，谁不为之痛心哉！○讲“薄”字第一层。</span>！陵先将军，功略盖天地，义勇冠三军，徒失贵臣之意，刭身绝域之表。此功臣义士所以负戟而长叹者也！何谓“不薄”哉<span class="comment">先将军，谓李广也。贵臣，谓卫青也。大将军卫青击匈奴，广为前将军，青自部精兵，而令广出东道，东道回远，迷惑失道，大将军因问失道状，广遂引刀自刭。○讲“薄”字第二层。</span>？</p>

<p>且足下昔以单车之使，适万乘之虏，遭时不遇，至于伏剑不顾，流离辛苦，几死朔北之野<span class="comment">武奉使入匈奴，卫律欲武降，武谓“屈节辱命，虽生，何面目以归汉！”引佩刀以自刺。卫律惊，自抱持武。武气绝半日复息，乃徙武北海上无人处。</span>。丁年奉使，皓首而归<span class="comment">丁年，谓丁壮之年也。武留匈奴凡十九岁，始以强壮出，及还，须发尽白。</span>，老母终堂，生妻去帷<span class="comment">武奉使既久，母死、妻嫁也。</span>，此天下所希闻，古今所未有也<span class="comment">一折。</span>。蛮貊之人尚犹嘉子之节，况为天下之主乎<span class="comment">二折。</span>？陵谓足下当享茅土之荐，受千乘之赏<span class="comment">茅土、千乘，皆谓封诸侯之事。○三折。</span>，闻子之归，赐不过二百万，位不过典属国<span class="comment">武自匈奴还，赐钱二百万，今之二千贯；拜为典属国，秩中二千石。</span>，无尺土之封，加子之勤<span class="comment">勤，劳也。</span>；而妨功害能之臣尽为万户侯，亲戚贪佞之类悉为廊庙宰。子尚如此，陵复何望哉？</p>

<p>且汉厚诛陵以不死，薄赏子以守节，欲使远听之臣<span class="comment">听，闻也。</span>望风驰命<span class="comment">谓归于汉。</span>，此实难矣，所以每顾而不悔者也<span class="comment">讲“薄”字第三层。</span>。陵虽孤恩，汉亦负德<span class="comment">孤，负也。力屈而降，则孤恩。汉诛陵家，亦负德。○二句，收上起下。</span>。昔人有言：“虽忠不烈，视死如归<span class="comment">忠于君者，虽不激烈，亦不爱死。</span>。”陵诚能安，而主岂复能眷眷乎<span class="comment">陵诚能安于死而不孤恩，汉岂能眷眷念陵而不负德？</span>？男儿生以不成名，死则葬蛮夷中，谁复能屈身稽颡，还向北阙，使刀笔之吏弄其文墨耶<span class="comment">刀笔之吏，狱吏也。</span>！愿足下勿复望陵<span class="comment">勿复望陵归于汉。</span>。</p>

<p>嗟乎，子卿！夫复何言？相去万里，人绝路殊，生为别世之人，死为异域之鬼，长与足下，生死辞矣<span class="comment">伤心悲绝。</span>。幸谢故人，勉事圣君<span class="comment">指霍光、上官桀。</span>。足下胤子无恙，勿以为念<span class="comment">武在匈奴娶胡妇，生子名通国。</span>。努力自爱。时因北风，复惠德音<span class="comment">望后书也。</span>。李陵顿首。</p>

<p class="kindle-cn-para-left2">天汉二年，陵率步卒五千人出塞，与单于战，力屈乃降匈奴。中与苏武相见。武得归，为书与陵，令归汉。陵作此书答之，一以自白心事，一以咎汉负功。文情感愤壮烈，几于动风雨而泣鬼神。除子卿自己，更无馀人可以代作。苏子瞻谓齐、梁小儿为之，未免大言欺人。</p>
</div>
</body></html>