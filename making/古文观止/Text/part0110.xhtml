<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>报孙会宗书杨恽</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">报孙会宗书<br/><span class="small">杨恽</span></h1>
<p>恽<span class="comment">蕴。</span>既失爵位家居<span class="comment">杨恽，华阴人，与太仆戴长乐相忤，坐事，免为庶人。</span>，治产业，起室宅，以财自娱<span class="comment">鱼。</span>。岁馀，其友人安定太守西河孙会宗，知略士也，与恽书谏戒之，为言大臣废退，当阖门惶惧，为可怜之意，不当治产业，通宾客，有称誉。恽宰相子<span class="comment">父敞为丞相。</span>，少显朝廷，一朝晻<span class="comment">暗。</span>昧语言见废，内怀不服，报会宗书曰：</p>

<p>“恽材朽行秽，文质无所底<span class="comment">底，致也。</span>，幸赖先人<span class="comment">父敞。</span>馀业，得备宿卫<span class="comment">宿卫，常侍散骑官。</span>；遭遇时变，以获爵位<span class="comment">霍氏谋反，恽先闻知。霍氏伏诛，恽封为平通侯。</span>，终非其任，卒与祸会<span class="comment">谓见废也。</span>。足下哀其愚蒙，赐书教督以所不及，殷勤甚厚<span class="comment">先谢赐书。</span>。然窃恨足下不深惟其终始，而猥随俗之毁誉也<span class="comment">猥，犹曲也。</span>。言鄙陋之愚心，若逆指而文过<span class="comment">逆会宗之指，而自文饰其过。</span>；默而息乎，恐违孔氏“各言尔志”之义，故敢略陈其愚，唯君子察焉<span class="comment">入报书意。</span>。</p>

<p>“恽家方隆盛时，乘朱轮者十人<span class="comment">朱轮，以丹漆涂车毂。二千石皆得乘朱轮。</span>，位在列卿，爵为通侯，总领从官，与闻政事，曾不能以此时有所建明，以宣德化，又不能与群僚同心并力，陪辅朝廷之遗忘<span class="comment">遗忘，缺失也。</span>，已负窃位素餐之责久矣<span class="comment">顿宕。</span>。怀禄贪势，不能自退，遭遇变故，横被口语<span class="comment">口语，即戴长乐所告也。</span>，身幽北阙，妻子满狱<span class="comment">恽禁在北阙，不在常禁之所。○自叙始末，俱含牢骚之意。</span>。当此之时，自以夷灭不足以塞责<span class="comment">又顿宕。</span>，岂意得全首领，复奉先人之丘墓乎<span class="comment">此非幸语，正自恨语。</span>？伏惟圣主之恩，不可胜<span class="comment">升。</span>量<span class="comment">良。</span>。君子游道，乐以忘忧<span class="comment">宾。</span>；小人全躯，说以忘罪<span class="comment">主。</span>。窃自私念，过已大矣，行已亏矣，长为农夫以没世矣<span class="comment">连用三“矣”字，情词慷慨。</span>。是故身率妻子，戮力耕桑，灌园治产，以给公上<span class="comment">给君上之赋税，以免官为庶人故也。</span>，不意当复用此为讥议也<span class="comment">不意会宗以此为讥谤之议。○一束。</span>。</p>

<p>“夫人情所不能止者，圣人弗禁<span class="comment">转笔会全神。</span>，故君父至尊亲，送其终也，有时而既<span class="comment">终，没也。既，尽也。臣子送君父之终，丧不过三年，其哀有时而尽。○起下句。</span>。臣之得罪，已三年矣<span class="comment">今我得罪已三年，惶惧之怀亦可以少杀也。</span>。田家作苦，岁时伏腊，烹羊炰羔，斗酒自劳<span class="comment">去声。</span>。家本秦也，能为秦声，妇赵女也，雅善鼓瑟，奴婢歌者数人，酒后耳热，仰天拊缶，而呼乌乌<span class="comment">缶，瓦器也，秦人击之以节歌。李斯上书曰：“击瓮扣缶，而呼乌乌快耳者，真秦声也。”○激骚之音，短歌促节。</span>。其诗曰：‘田彼南山，芜秽不治<span class="comment">喻朝廷荒乱也。</span>，种一顷豆，落而为萁<span class="comment">其。○喻贤人放弃也。萁，豆茎。</span>。人生行乐耳，须富贵何时<span class="comment">须，待也。言国既无道，但当行乐，欲待富贵职位，亦何时也。○含讥带诮，恽之得祸在此。</span>! ’是日也，拂衣而喜，奋褎<span class="comment">同“袖”。</span>低昂，顿足起舞，诚淫荒无度，不知其不可也<span class="comment">满纸不可人意。</span>。恽幸有馀禄，方糴贱贩贵，逐什一之利，此贾竖之事，污辱之处，恽亲行之。下流之人，众毁所归，不寒而栗<span class="comment">栗，竦缩也。</span>。虽雅知恽者，犹随风而靡，尚何称誉之有<span class="comment">明明讥刺会宗。</span>？董生不云乎：‘明明求仁义，常恐不能化民者，卿大夫意也；明明求财利，尚恐困乏者，庶人之事也<span class="comment">此董仲舒对策文。</span>。’故‘道不同，不相为谋<span class="comment">大夫、庶人，道不同也，我亦与子殊矣。</span>。’今子尚安得以卿大夫之制而责仆哉<span class="comment">纯是怨望。</span>！</p>

<p>“夫西河魏土<span class="comment">西河，会宗所居。</span>，文侯所兴，有段干木、田子方<span class="comment">俱魏贤人。</span>之遗风，漂<span class="comment">飘。</span>然皆有节概，知去就之分<span class="comment">漂然，高远意。</span>。顷者，足下离旧土，临安定，安定山谷之间，昆戎旧壤，子弟贪鄙，岂习俗之移人哉？于今乃睹子之志矣<span class="comment">言子岂随安定贪鄙之俗而易其操乎？今乃见子之志与我不同也。○何谩骂至此。</span>。方当盛汉之隆，愿勉旃，毋多谈<span class="comment">旃，之也。○结语愤绝。○后有日蚀之变，人告恽“骄奢不悔过，日蚀之咎，此人所致。”下廷尉按验，又得与会宗书，宣帝恶之，廷尉议恽大逆无道，腰斩。</span>。”</p>

<p class="kindle-cn-para-left2">恽，太史公外孙。其报会宗书，宛然外祖答任安书风致。辞气怨激，竟遭惨祸。宣帝处恽，不以戴长乐所告事，而以报会宗一书，异哉帝之失刑也。</p>
</div>
</body></html>