<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>诫兄子严敦书马援</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">诫兄子严敦书<br/><span class="small">马援</span></h1>
<p>援兄子严、敦并喜讥议，而通轻侠客。援前在交阯<span class="comment">帝拜援伏波将军，南击交阯。</span>，还书诫之曰：</p>

<p>“吾欲汝曹闻人过失<span class="comment">曹，辈也。</span>如闻父母之名，耳可得闻，口不可得言也<span class="comment">名论，未经人道破。</span>。好议论人长短，妄是非正法，此吾所大恶也，宁死不愿闻子孙有此行也<span class="comment">申明上意。</span>。汝曹知吾恶之甚矣<span class="comment">平日常以此相戒。</span>，所以复言者，施衿结缡<span class="comment">离。</span>，申父母之戒，欲使汝曹不忘之耳<span class="comment">今又复言之者，犹父母送女，亲为施衿结缡，申其训戒，不惮再三，盖欲使汝曹不遗忘耳。衿，佩带也。缡，佩巾也。○以上诫其喜讥议。</span>。</p>

<p>“龙伯高<span class="comment">名述，京兆人，时为山都长。</span>敦厚周慎<span class="comment">四字总。</span>，口无择言，谦约节俭，廉公有威<span class="comment">敦厚周慎如此。</span>，吾爱之重之，愿汝曹效之。杜季良<span class="comment">名保，京兆人，时为越骑司马。</span>豪侠好义<span class="comment">四字总。</span>，忧人之忧，乐人之乐，清浊无所失<span class="comment">善恶皆与为交。</span>，父丧致客，数郡毕至<span class="comment">豪侠好义如此。</span>。吾爱之重之，不愿汝曹效也<span class="comment">龙、杜之行，并堪爱重，而当效与不当效，则有别。</span>。效伯高不得，犹为谨敕之士，所谓刻鹄不成尚类鹜<span class="comment">务。</span>者也。效季良不得，陷为天下轻薄子，所谓画虎不成反类狗者也<span class="comment">申明上意，设喻更新奇。</span>。讫<span class="comment">同“迄”。</span>今季良尚未可知，郡将下车辄切齿，州郡以为言，吾常为寒心，是以不愿子孙效也<span class="comment">又单言季良取祸之道，以重警之。○以上诫其通轻侠客。</span>。”</p>

<p class="kindle-cn-para-left2">戒兄子书，谆谆以黜浮返朴为计，其关系世教不浅。</p>
</div>
</body></html>