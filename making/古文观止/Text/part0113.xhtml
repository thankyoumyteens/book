<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>前出师表诸葛亮</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">前出师表<br/><span class="small">诸葛亮</span></h1>
<p>臣亮言：“先帝创业未半而中道崩殂<span class="comment">先帝，汉昭烈帝刘备也。即位才三年而没。○万难心事，已倾泻此二语。</span>，今天下三分<span class="comment">蜀、吴、魏。</span>，益州疲敝<span class="comment">益州，蜀也。蜀小兵弱，敌大国，故云疲敝。</span>，此诚危急存亡之秋也<span class="comment">先提明事势。</span>。然侍卫之臣不懈于内，忠志之士忘身于外者，盖追先帝之殊遇，欲报之于陛下也<span class="comment">次叙群情，起下用人。</span>。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也<span class="comment">菲，轻也。言必上法尧、舜，高自期许，不当妄自轻薄，引喻浅近，以失大义。○连说宜与不宜，发起一篇告戒之意。</span>。宫中府中，俱为一体，陟罚臧否<span class="comment">比。</span>，不宜异同<span class="comment">宫中，禁中也。府中，大将军幕府也。陟，升也。臧否，善恶也。</span>。若有作奸犯科<span class="comment">作奸伪，犯科条。○否。</span>及为忠善者<span class="comment">臧。</span>，宜付有司论其刑赏<span class="comment">陟罚。</span>，以昭陛下平明之治<span class="comment">平明，无异同也。</span>，不宜偏私，使内外异法也<span class="comment">内、外，谓宫、府。○宫中亲近，府中疏远，出师进表，著意全在此一段。</span>。</p>

<p>“侍中、侍郎郭攸之、费祎<span class="comment">衣。</span>、董允等<span class="comment">郭攸之、费祎俱为侍中。董允为黄门侍郎。</span>，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨<span class="comment">悲。</span>补阙漏，有所广益<span class="comment">此段言宫中之事宜开张圣听。</span>。将军向宠<span class="comment">向宠为中部督，典宿卫兵，迁中领军。</span>，性行淑均，晓畅军事，试用于昔日，先帝称之曰能，是以众议举宠以为督。愚以为营中之事，事无大小，悉以咨之，必能使行阵和穆，优劣得所也<span class="comment">此段言府中之事宜开张圣听。○时宵人伺伏，必有乘孔明远出而蛊惑其君者，故亟亟荐引贤才，布列庶位以防之。</span>。亲贤臣，远小人，此先汉所以兴隆也；亲小人，远贤臣，此后汉所以倾颓也<span class="comment">六句承上，作一关锁。</span>。先帝在时，每与臣论此事<span class="comment">论兴隆、倾颓之事。</span>，未尝不叹息痛恨于桓、灵也<span class="comment">东汉桓帝、灵帝用阉竖败亡。○后主宠任黄皓，复蹈覆辙，尤可叹恨。</span>。侍中、尚书<span class="comment">陈震。</span>、长史<span class="comment">张裔。</span>、参军<span class="comment">蒋琬。</span>，此悉贞亮死节之臣也，愿陛下亲之信之，则汉室之隆，可计日而待也<span class="comment">三人皆孔明所进，恐出师后未必用，故又另嘱。缴应“亲贤臣”六句。下乃自叙出处本末。</span>。</p>

<p>“臣本布衣，躬耕于南阳<span class="comment">南阳，郡名。</span>，苟全性命于乱世，不求闻达于诸侯<span class="comment">孔明学问过人处在此。</span>。先帝不以臣卑鄙，猥自枉屈，三顾臣于草庐之中，谘臣以当世之事，由是感激，遂许先帝以驱驰<span class="comment">猥，曲也。南阳邓县西南有诸葛亮宅，是刘备三顾处。○观其出处不苟，真伊、傅一流人。</span>。后值倾覆<span class="comment">献帝建安十三年，曹操败备于当阳长坂。</span>，受任于败军之际，奉命于危难之间，尔来二十有一年矣<span class="comment">刘备以建安十三年败，遣亮使吴，求救于孙权。亮以建兴五年抗表北伐。自倾覆至此，整二十年。然则备始与亮相遇，在军败前一年也。</span>。先帝知臣谨慎<span class="comment">孔明一生，尽此“谨慎”二字。</span>，故临崩寄臣以大事也<span class="comment">先主于永安病笃，召亮嘱以后事曰：“君才十倍曹丕，必能安国，终建大业。”又勅后主曰：“汝与丞相从事，事之如父。”○伏后“遗诏”句。</span>。受命以来，夙夜忧叹，恐托付不效，以伤先帝之明，故五月渡泸<span class="comment">卢。</span>，深入不毛<span class="comment">建兴元年，南中诸部，并皆叛乱。三年春，亮率众征之，其秋悉平。泸，水名，出牂牁郡，中有瘴气，三、四月渡必死。不毛，谓不生草木也。</span>。今南方已定，兵甲已足，当奖帅三军，北定中原<span class="comment">中原，魏也。向之不即伐魏者，以南方未定，有内顾之忧耳。今毕南征，当兴北伐。</span>，庶竭驽钝，攘除奸凶，兴复汉室，还于旧都<span class="comment">奸凶，谓曹丕也。旧都，谓雍、洛二州，两汉所都也。</span>。此臣之所以报先帝，而忠陛下之职分也<span class="comment">心事光明宏伟。</span>。至于斟酌损益，进尽忠言，则攸之、祎、允之任也<span class="comment">收到攸之、祎、允处，极有关应。</span>。愿陛下托臣以讨贼兴复之效；不效，则治臣之罪，以告先帝之灵。若无兴德之言，则责攸之、祎、允之咎，以彰其慢<span class="comment">二层，引起下一层。</span>。陛下亦宜自谋，以咨诹善道，察纳雅言，深追先帝遗诏<span class="comment">责重后主。应前“开张圣听”数语。</span>，臣不胜<span class="comment">升。</span>受恩感激。今当远离，临表涕泣不知所云。”</p>

<p class="kindle-cn-para-left2">后主建兴五年，诸葛孔明率军北驻汉中，以图中原，临发上此疏。大意只重亲贤远佞，而亲贤尤为远佞之本。故始以“开张圣听”起，末以“咨诹”、“察纳”收。篇中十三引先帝，勤勤恳恳，皆根极至诚之言，自是至文。</p>
</div>
</body></html>