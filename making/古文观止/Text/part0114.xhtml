<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>后出师表诸葛亮</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">后出师表<br/><span class="small">诸葛亮</span></h1>
<p>先帝虑汉、贼不两立，王业不偏安，故托臣以讨贼也<span class="comment">汉，自谓。贼，谓曹。偏安，谓汉僻处于蜀。○伸大义当讨。</span>。以先帝之明，量臣之才，固知臣伐贼才弱敌强也；然不伐贼，王业亦亡，惟坐而待亡，孰与伐之？是故托臣而弗疑也<span class="comment">审大势当讨。</span>。臣受命之日，寝不安席，食不甘味，思惟北征，宜先入南，故五月渡泸，深入不毛，并日而食<span class="comment">“北征”四句，解见前表。并日而食，谓两日惟食一日之供。</span>。臣非不自惜也<span class="comment">顿挫。</span>，顾王业不可偏安于蜀都，故冒危难以奉先帝之遗意<span class="comment">应上两“托臣”句。</span>，而议者谓为非计<span class="comment">时议者多以伐魏为疑，故有下六段未解之论。</span>。今贼适疲于西<span class="comment">后主五年，亮攻祁山，南安、天水、安定三郡皆叛魏应汉，关中响振。</span>，又务于东<span class="comment">曹休东与吴陆逊战于石亭，大败。</span>，兵法乘劳，此进趋之时也<span class="comment">贼固当讨，时又不可失。</span>。谨陈其事如左<span class="comment">以上作一冒。</span>：</p>

<p>高帝明并日月，谋臣渊深，然涉险被创<span class="comment">昌。○创，伤也。</span>，危然后安。今陛下未及高帝，谋臣不如良、平<span class="comment">张良、陈平。</span>，而欲以长策取胜，坐定天下，此臣之未解一也<span class="comment">此段言不可以坐定取胜。</span>。刘繇、王朗各据州郡<span class="comment">刘繇，据河曲。王朗，守魏郡。</span>，论安言计，动引圣人<span class="comment">论安危，言计策，动引古之圣人。</span>，群疑满腹，众难塞胸<span class="comment">用人，则妒能嫉贤，群疑满于腹内。临事，则畏首畏尾，众难塞于胸中。</span>，今岁不战，明年不征，使孙策<span class="comment">孙权兄。</span>坐大，遂并江东<span class="comment">不务战征，使孙策坐以致大，江东遂为其所并。○繇、朗皆守一隅以致破败者。引证蜀事，最切。</span>，此臣之未解二也<span class="comment">此段言不可以不战资敌。</span>。曹操智计殊绝于人，其用兵也，仿佛孙、吴<span class="comment">孙膑、吴起。</span>，然困于南阳<span class="comment">操与张绣战于宛，为流矢所中。</span>，险于乌巢<span class="comment">袁绍拒操于官渡，辎重万馀，在故市乌巢。时操粮少，走许避之。</span>，危于祁连<span class="comment">操征西域，几危于祁连。</span>，逼于黎阳<span class="comment">袁谭据黎阳，操用兵吴、蜀，谭兵逼迫其后。</span>，几败北山<span class="comment">夏侯渊败，操争汉中，运粮北山下数千万囊，赵云遇之，乃入营闭门，操引去，云擂鼓震天，以大弩射之，操军惊骇，蹂践堕汉水中。</span>，殆死潼关<span class="comment">操讨马超、韩遂于潼关，操将北渡，与许褚留南岸断后，超将步骑万馀人，来奔操军，矢下如雨，褚白操，乃扶上船。</span>，然后伪定一时尔<span class="comment">伪定，非真。一时，未久。</span>，况臣才弱，而欲以不危而定之，此臣之未解三也<span class="comment">此段言难以不危而定。</span>。曹操五攻昌霸不下<span class="comment">东海昌霸反，操遣刘岱、王忠击之，不克。</span>，四越巢湖不成<span class="comment">魏以合肥为重镇，其东南巢湖在焉。孙权围合肥，魏自湖入淮，军合肥者数矣。</span>，任用李服而李服图之<span class="comment">图，谓转谋操也。其事未详。</span>，委任夏侯而夏侯败亡<span class="comment">操留夏侯渊守北边，为先主所杀。</span>。先帝每称操为能，犹有此失，况臣驽下，何能必胜？此臣之未解四也<span class="comment">此段言难以庸才取胜。</span>。自臣到汉中<span class="comment">时亮率军北驻汉山。</span>，中间期年耳，然丧<span class="comment">“丧”字贯至“一千馀人”。</span>赵云、阳群、马玉、阎芝、丁立、白寿、刘郃<span class="comment">合。</span>、邓铜等及曲长、屯将七十馀人<span class="comment">曲，部曲也。</span>，突将无前<span class="comment">冲突之将，无有敌者。</span><img class="kindle-cn-inline-character" src="../Images/image00746.jpeg" alt=""/><span class="comment">丛。</span>、叟、青羌<span class="comment">皆亮南征所得渠率。</span>散骑、武骑<span class="comment">皆骑兵。</span>一千馀人<span class="comment">以上乃计其士卒物故也。</span>，此皆数十年之内所纠合四方之精锐，非一州之所有；若复数年，则损三分之二也，当何以图敌？此蔬之未解五也<span class="comment">此段言缓之则无人，难以图敌。</span>。今民穷兵疲，而事不可息；事不可息，则住与行<span class="comment">谓守与战。</span>劳费正等，而不及早图之，欲以一州之地与贼持久，此臣之未解六也<span class="comment">此段言不早图则兵疲，难以持久。○六未解俱用反说，驳倒群议，独伸己见。文势层叠，意思慷慨。</span>。</p>

<p>夫难平者，事也<span class="comment">顿一句。起下。</span>。昔先帝败军于楚<span class="comment">先主十二年，刘璋降，先主跨有荆、益，操恐先主据襄阳，将精兵五千追之，及于当阳之长坂，先主乃弃妻子走。</span>，当此时，曹操拊手，谓天下已定<span class="comment">操当兴。</span>。然后先帝东连吴、越<span class="comment">赤壁破曹。</span>，西取巴、蜀<span class="comment">进兵围成都，取刘璋。</span>，举兵北征，夏侯授首<span class="comment">斩夏侯渊。</span>，此操之失计而汉事将成也<span class="comment">汉又当兴。是操之事难料。</span>。然后吴更违盟，关羽毁败<span class="comment">孙权遣吕蒙袭关，定荆州。</span>，秭<span class="comment">子。</span>归蹉跌<span class="comment">秭归，地名。先主痛关之亡，奋力复仇，又为陆逊所败。</span>，曹丕称帝<span class="comment">操子丕废献帝为山阳公，自称帝。○汉又忽败。是汉之事难料。</span>。凡事如是，难可逆料<span class="comment">两举先主、曹操难料之事，见今事亦难料，正与上六未解相照。</span>。臣鞠躬尽力，死而后已，至于成败利钝，非臣之明所能逆睹也<span class="comment">一篇意思全在此处收结。忠肝义胆，照耀简编。</span>。</p>

<p class="kindle-cn-para-left2">时曹休为吴所败，魏兵东下，关中虚弱，孔明欲出兵击魏，群臣多以为疑，乃上此疏，伸讨贼之义，尽托孤之责，以教万世之为人臣者。“鞠躬尽力，死而后已”之言，凛然与日月争光。前表开导昏庸，后表审量形势，非抱忠贞者不欲言，非怀经济者不能言也。</p>
</div>
</body></html>