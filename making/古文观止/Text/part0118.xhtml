<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>归去来辞陶渊明</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">归去来辞<br/><span class="small">陶渊明</span></h1>
<p>归去来兮<span class="comment">渊明为彭泽令，是时郡遣督邮至，吏白当束带见之。渊明叹曰：“我不能为五斗米折腰向乡里小儿。”乃自解印绶，将归田园，作此辞以明志。因而命篇曰《归去来》，言去彭泽而来至家也。</span>，田园将芜<span class="comment">无。</span>，胡不归<span class="comment">芜，谓草也。胡，犹何也。○自断之词。</span>！既自以心为形役，奚惆怅而独悲<span class="comment">心在求禄，则不能自主，反为形体所役。此我自为之，何所惆怅而独为悲乎？○自责之词。</span>！悟已往之不谏，知来者之可追；实迷途其未远，觉今是而昨非<span class="comment">前此求禄之事，固不可谏。今乃辞官而归，犹可追改。如人行迷路，犹尚未远，可以早回。方知今日辞官之是，而昨日求禄之非也。○自悔之词。○一起已写尽归去来之旨。下乃从归至家，逐段细写之。</span>。舟摇摇以轻扬，风飘飘而吹衣<span class="comment">行舟而归。</span>。问征夫以前路，恨晨光之熹<span class="comment">熙。</span>微<span class="comment">熹微，光未明也。问前途之远近，而恨晨光之未明，无由见路也。○一段。离彼。</span>。乃瞻衡宇，载欣载奔<span class="comment">衡宇，谓其所居衡门屋宇也。载，则也。欣奔，喜至家而速奔也。</span>。僮仆欢迎，稚子候门<span class="comment">稚，小也。○一段到此。</span>。三径就荒，松菊犹存。携幼入室，有酒盈樽<span class="comment">蒋诩幽居开三径，潜亦慕之。言久不行，已就荒芜也。○一段。有松、有菊、有幼、有室、有酒、有樽，所需裕如。</span>。引壶觞以自酌，眄庭柯以怡颜。倚南窗以寄傲，审容膝之易安<span class="comment">柯，树枝也。○一段。室中乐事。</span>。园日涉以成趣，门虽设而常关。策扶老以流憩<span class="comment">契。</span>，时矫首而遐观<span class="comment">田园之中，日日游涉，自成佳趣。流憩，周流而憩息也。矫，举也。○一段。园中之乐。</span>。云无心以出岫<span class="comment">就。</span>，鸟倦飞而知还。景<span class="comment">同影。</span>翳翳以将入，抚孤松而盘桓<span class="comment">山有穴曰岫。翳翳，渐阴也。盘桓，不进也。○一段。园中暮景。</span>。</p>

<p>归去来兮，请息交以绝游。世与我而相遗，复驾言兮焉<span class="comment">烟。</span>求<span class="comment">交游，指当路贵人。驾言，用《诗》“驾言出游”句。○一段。与世永绝。再言归去来者，既归矣又不绝交游，即不如不归之愈也。</span>？悦亲戚之情话，乐琴书以消忧。农人告余以春及，将有事于西畴<span class="comment">亲戚，指乡里故人。有事，谓耕作也。畴，田也。○一段。插入田事。</span>。或命巾车，或棹孤舟。既窈窕以寻壑，亦崎岖而经丘<span class="comment">巾车，有幕之车。窈窕，长深貌。壑，涧水也。谓行船以寻之也。崎岖，险也。驾车以涉之也。○一段。游行所历。</span>。木欣欣以向荣，泉涓涓而始流。善万物之得时，感吾生之行休<span class="comment">欣欣，春色貌。涓涓，泉流貌。行休，谓昔行而今休也。○一段。触物兴感。</span>。</p>

<p>已矣乎！寓形宇内复几时，曷不委心任去留？胡为遑遑欲何之<span class="comment">寓，寄也。委，弃也。言何不委弃常俗之心，任性去留也。遑遑，如有求而不得之意。○一段收尽《归去来》一篇之旨。</span>？富贵非吾愿，帝乡不可期<span class="comment">帝乡，仙都也。○二句言不欲为官，亦不能为仙，唯能如下文所云，得日过日，快然自足也。</span>。怀良辰以孤往，或植杖而耘耔。登东皋以舒啸，临清流而赋诗。聊乘化以归尽，乐夫天命复奚疑<span class="comment">东皋，营田之所。春事起东，故云东也。皋，田也。聊，且也。乘阴阳之化，以同归于尽。乐天知命，夫复何疑？○“乐夫天命”一句，乃《归去来辞》之根据。</span>！</p>

<p class="kindle-cn-para-left2">公罢彭泽令，归赋此辞，高风逸调，晋、宋罕有其比。盖心无一累，万象俱空，田园足乐，真有实地受用处，非深于道者不能。</p>
</div>
</body></html>