<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>北山移文孔稚珪</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">北山移文<br/><span class="small">孔稚珪</span></h1>
<p>锺山之英，草堂之灵，驰烟驿路，勒移山庭<span class="comment">锺山，即北山也。其南有草堂寺。英、灵，皆言其神也。驿，传也。勒，刻也。谓山之英灵，驱驰烟雾，刻移文于山庭也。○起便点出“北山移文”四字大意。萧子显《齐书》云：孔稚珪，字德璋，会稽人也。锺山，在北郡，其先周彦伦隐于此。后应诏出为海盐令，秩满入京，复经此山。孔生乃借山灵之意移之，使不许再至，故云《北山移文》。</span>。</p>

<p>夫以耿介拔俗之标，潇洒出尘之想<span class="comment">志超尘俗。</span>，度<span class="comment">铎。</span>白雪以方洁，干青云而直上<span class="comment">度，比也。干，触也。○行极清高。</span>，吾方知之矣<span class="comment">此等隐者，吾正知为必不可得矣。</span>。若其亭亭物表，皎皎霞外，芥千金而不盼，屣万乘其如脱<span class="comment">亭亭，高耸貌。皎皎，洁白貌。芥，草也。盼，顾也。屣，草履。言视千金、万乘如草芥、脱屣也。</span>，闻凤吹于洛浦<span class="comment">周灵王太子晋，吹笙作凤鸣，游于伊、洛之间。</span>，值薪歌于延濑<span class="comment">赖。○苏门先生游于延濑，见一人采薪，谓之曰：“子以此终乎？”采薪人曰：“吾闻圣人无怀，以道德为心，何怪乎而为哀也！”遂为歌二章而去。</span>，固亦有焉<span class="comment">此等隐者，世亦有之。</span>。岂期终始参差，苍黄反复，泪翟子之悲，恸朱公之哭<span class="comment">参差，不一也。反复，不定也。翟，墨翟。朱，杨朱。墨子见素丝而泣之，为其可以黄、可以黑。杨子见歧路而哭之，为其可以南、可以北。士无一定之志，不能免二人之悲哭。</span>，乍回迹以心染，或先贞而后黩<span class="comment">乍，暂也。回，避也。暂避迹山林，而心犹染于俗也。黩，垢也。</span>，何其谬哉<span class="comment">谬，诳也。此等隐者，何其欺诳人世，一至此哉！○已上泛论夫隐者有此三等，尚未说到周颙。</span>！呜呼！尚生不存，仲氏既往，山阿寂寥，千载谁赏<span class="comment">尚生，尚子平也。仲氏，仲长统也。范晔《后汉书》曰：尚子平“隐居不仕，性尚中和，好通《老》、《易》”。仲长统性俶傥，默语无常。“每州郡命召，辄称疾不就”。言无此二人，使山阿空虚，千载已来，无人赏乐。○承上起下，感慨情深。</span>？</p>

<p>世有周子<span class="comment">周颙，字彦伦，汝南人。○入题。</span>，俊俗之士<span class="comment">俊俗，俗中之俊士也。</span>；既文既博，亦玄亦史<span class="comment">玄，谓庄、老之道。史，谓文多质少。</span>。然而学遁东鲁，习隐南郭<span class="comment">东鲁，谓颜阖也。鲁君闻颜阖得道人也，使人以币先焉。颜阖对曰：“恐听谬而遗使者罪，不若审之。”使者反，审之，复来求之，则不得矣。南郭，谓南郭子綦也。隐几而坐，仰天㗳然，似丧其偶。言颙无本性，但学习此二人之隐遁也。</span>；窃吹草堂，滥巾北岳<span class="comment">窃，盗也。吹，借用吹竽之吹。齐宣王好竽，必三百齐吹。南郭先生不竽者，而次三百人之中，以吹竽食禄。齐王薨，后王曰：“寡人好竽，欲一一吹之。”南郭乃逃。滥，僭也。巾，隐者之服。北岳，即北山也。言颙盗居草堂，僭服幅巾。</span>。诱我松桂，欺我云壑。虽假容于江皋，乃缨情于好爵<span class="comment">皋，泽也。缨，系也。好爵，谓人爵也。○以上总写，以下分作两截写。</span>。</p>

<p>其始至也<span class="comment">颙始至北山时。</span>，将欲排巢父<span class="comment">甫。</span>，拉<span class="comment">蜡。</span>许由，傲百氏，蔑王侯<span class="comment">排，推也。拉，折也。巢父、许由，隐者之最也。百氏，百家诸子也。</span>，风情张<span class="comment">去声。</span>日，霜气横秋。或叹幽人长往，或怨王孙不游<span class="comment">张，大也。横，盖也。幽人、王孙，隐者之称。慕其长往故叹之，疾其不游故怨之。</span>。谈空空于释部，核<span class="comment">劾。</span>玄玄于道流<span class="comment">颙汎涉百家，长于佛理，著《三宗论》，兼善《老》、《易》。空空，以空明空也。释部，佛经也。核，考也。玄玄，玄之又玄也。道流，谓老子也。</span>。务光何足比，涓子不能俦<span class="comment">务光，夏时人。汤得天下，已而让光，光不受而逃。涓子，齐人也，好饵术，隐于宕山。○以上写颙初志如此。是前一截人。</span>。</p>

<p>及其鸣驺人谷，鹤书赴陇<span class="comment">鸣驺，载诏书车马也。鹤书，即诏书，在汉谓之尺一简，仿佛鹤头，故有其称。</span>；形驰魄散，志变神动。尔乃眉轩席次，袂耸筵上，焚芰<span class="comment">忌。</span>制而裂荷衣，抗尘容而走俗状<span class="comment">轩，举也。举眉，谓喜也。次，侧也。袂，衣袖也。袂耸，谓举臂也。芰制、荷衣，隐者之服。言制芰、荷以为衣，互文也。今皆焚裂之。抗，举也。走，骋也。</span>。风云凄其带愤，石泉咽<span class="comment">烟入声。</span>而下怆，望林峦而有失，顾草木而如丧<span class="comment">凄、怆、愤、咽，皆怨怒貌。言此等虽无情，见山人去，亦如有丧失而怨怒也。</span>。</p>

<p>至其纽金章，绾墨绶，跨属城之雄，冠<span class="comment">去声。</span>百里之首，张英风于海甸，驰妙誉于浙右<span class="comment">纽，系也。绾，贯也。金章，铜章也。铜章墨绶，县令之章饰也。跨，越也。管州之城为属城县，大率百里，言越众城而为县宰之称首也。英风、妙誉，皆美声也。海甸、浙右，所理邑近海，而在浙江之右也。</span>。道帙长摈，法筵久埋。敲扑喧嚣犯其虑，牒诉倥<span class="comment">孔。</span>偬<span class="comment">总。</span>装其怀<span class="comment">帙，书衣也。摈，弃也。法筵，讲席也。埋，藏也。敲扑，谓打人声也。牒，文牒也。诉，诉告也。倥偬，繁逼貌。言道书讲席，永弃埋而听讼也。</span>。琴歌既断，酒赋无续。常绸缪于结课，每纷纶于折狱<span class="comment">琴歌、酒赋，皆逸人之务，今已断绝无续也。绸缪，亲近也。结课，考第也。纷纶，众多貌。</span>。笼张赵于往图，架卓鲁于前录。希踪三辅豪，驰声九州牧<span class="comment">汉张敞、赵广汉俱为京兆尹，有名望。鲁恭、卓茂，咸善为令。笼、架，谓包举也。三辅，谓京兆尹、左冯翊、右扶风。希踪，希仿贤豪踪迹也。牧，九州牧长。驰声，谓皆得闻其声名也。○以上写颙继志如此。是后一截人。</span>。使其高霞孤映，明月独举，青松落荫，白云谁侣？<img class="kindle-cn-inline-character" src="../Images/image00748.jpeg" alt=""/><span class="comment">涧。</span>户摧绝无与归，石径荒凉徒延伫<span class="comment">言霞月徒举映，无人赏玩，松荫零落，白云无与为偶。<img class="kindle-cn-inline-character" src="../Images/image00749.jpeg" alt=""/>，水<img class="kindle-cn-inline-character" src="../Images/image00750.jpeg" alt=""/>也。摧绝，破坏也。荒凉，芜秽也。延伫，远望也。言不复更归，徒为延望也。</span>。至于还飙<span class="comment">标。</span>入幕，写雾出楹，蕙帐空兮夜鹤怨，山人去兮晓猿惊<span class="comment">飙，风也。写，吐也。楹，柱也。蕙，香草，山人葺以为帐。因山言之，故托猿、鹤以寄惊怨也。</span>。昔闻投簪逸海岸，今见解兰缚尘缨<span class="comment">投簪，谓疏广也。投，弃也。汉疏广弃官而归东海。幽人佩兰，故云解兰。缚，系也。尘缨，世事也。</span>。</p>

<p>于是南岳献嘲<span class="comment">爪平声。</span>，北陇腾笑，列壑争讥，攒蜂竦诮。慨游子之我欺，悲无人以赴吊<span class="comment">南岳，谓南山也。嘲，调也。陇，亦山也。腾，起也。攒，蔟聚也。竦，上也。诮，讥也。言皆讥笑此山初容此人也。游子，谓颙也。吊，问也。言山为颙所欺，而无人来问也。</span>。故其林惭无尽，涧愧不歇，秋桂遣风，春萝罢月，骋西山之逸议，驰东皋之素谒<span class="comment">萝，女萝也，施于松柏。风月所以滋松桂之美，今既无人，故遣罢之。西山，谓首阳山。逸议，隐逸之议也。皋，泽也。素谒，谓以情素相告也。驰骋，宣布也。谓宣布于人使尽知之也。○以上言其遗羞山灵，所以丑之也。</span>。</p>

<p>今又促装下邑，浪栧<span class="comment">异。</span>上京。虽情投于魏阙，或假步于山扃<span class="comment"><img class="kindle-cn-inline-character" src="../Images/image00751.jpeg" alt=""/>。○下邑，谓海盐也。浪，鼓也。栧，楫也。上京，建康也。言海盐秩满，催促行装，驾舟赴京，以迁官也。魏阙，朝廷也。扃，山门也。言颙情实在朝廷，而又欲假迹再游北山也。</span>。岂可使芳杜厚颜，薜<span class="comment">备。</span>荔<span class="comment">例。</span>蒙耻，碧岭再辱，丹崖重滓<span class="comment">子。</span>，尘游躅<span class="comment">逐。</span>于蕙路，污渌<span class="comment">六。</span>池以洗耳<span class="comment">芳、杜、薜、荔，皆香草。躅，踪迹也。渌，水清也。言岂可使芳草怀愧耻以相见，崖岭再被滓秽，更以俗尘点我蕙草之路，污浊我洗耳之池乎？</span>。宜扃岫幌<span class="comment">恍。</span>，掩云关，敛轻雾，藏鸣湍<span class="comment">脱平声。</span>，截来辕于谷口，杜妄辔于郊端<span class="comment">扃，闭也。岫幌，山窗也。云关，谓以云为关键也。敛藏雾湍，使无见闻也。来辕、妄辔，谓颙之车乘也。谷口、郊端，山之外也。恐其亲近，故截断杜绝之。</span>。于是丛条瞋<span class="comment">嗔。</span>胆，叠颖怒魄，或飞柯以折轮，乍低枝而扫迹。请回俗士驾，为君谢逋客<span class="comment">条，木枝也。颖，草穂也。言条穗瞋怒，而击折颙之车轮，扫去其迹也。俗士、逋客，谓颙也。谢，绝。逋，逃也。○以上言其不许再至，所以绝之也。</span>。</p>

<p class="kindle-cn-para-left2">假山灵作檄，设想已奇。而篇中无语不新，有字必隽。层层敲入，愈入愈精。真觉泉石蒙羞，林壑增秽。读之令人赏心留盼，不能已也。</p>
</div>
</body></html>