<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>吊古战场文李华</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">吊古战场文<br/><span class="small">李华</span></h1>
<p>浩浩乎平沙无垠<span class="comment">银。</span>，夐<span class="comment">炯。</span>不见人<span class="comment">垠，崖际也。夐，远也。言边塞之间，浩浩乎皆平沙无崖，又远不见人。</span>，河水萦带，群山纠纷<span class="comment">萦带，萦绕如带也。纠纷，杂乱也。言举目惟有山水也。</span>。黯兮惨悴，风悲日曛<span class="comment">黯，深惨色。曛，无光也。</span>。蓬断草枯，凛若霜晨<span class="comment">蓬草尽枯断，终日如霜落之晨。</span>。鸟飞不下，兽铤<span class="comment">挺。</span>亡群<span class="comment">铤，疾走貌。○先将空场写出愁惨气象。</span>。亭长告余曰：“此古战场也。常覆<span class="comment">福。</span>三军。往往鬼哭，天阴则闻<span class="comment">述亭长言，倍加愁惨。“常覆三军”四字，是一篇之纲。</span>。”伤心哉！秦欤？汉欤？将近代欤<span class="comment">总吊一笔，只用“伤心哉”三字便愁惨无极。</span>？</p>

<p>吾闻夫齐、魏徭戍，荆、韩召募<span class="comment">徭，役也。戍，守边卒也。召募，以财招兵也。</span>。万里奔走，连年暴<span class="comment">仆。</span>露<span class="comment">奔走既遥，暴露又久。</span>。沙草晨牧，河冰夜渡<span class="comment">晨则牧马，夜则渡河。</span>。地阔天长，不知归路。寄身锋刃，腷<span class="comment">辟。</span>臆谁诉<span class="comment">腷臆，意不泄也。○此是写三军初合未覆时，就秦、汉之先说起。</span>？秦、汉而还，多事四夷。中州耗斁<span class="comment">妒。</span>，无世无之<span class="comment">耗，损也。斁，败也。○总言秦、汉以来，事战场之苦。</span>。古称戎、夏，不抗王师<span class="comment">自古天子以文教安天下。外戎、中夏，不敢抗拒王者之师，以王师用正也。</span>。文教失宣，武臣用奇<span class="comment">不用正而用奇。</span>。奇兵有异于仁义，王道迂阔而莫为<span class="comment">因此多杀伤之惨。</span>。呜呼噫嘻！</p>

<p>吾想夫北风振漠，胡兵伺便<span class="comment">漠，沙漠之地。伺，侦候也。北风振漠之时，边防易于疏虞，敌兵常伏，而伺察其便。</span>，主将骄敌，期门受战<span class="comment">期门，军卫之门。主将轻敌，遂临期门以受战。</span>。野竖旄旗，川回组练<span class="comment">组，组甲，漆甲成组文。练，练袍。皆战备也。</span>。法重心骇，威尊命贱<span class="comment">八字，尤极酸楚。</span>。利镞穿骨，惊沙入面。主客相搏，山川震眩<span class="comment">主客合围而相击，则金鼓互喧，山川亦为之震眩。</span>，声析江河，势崩雷电<span class="comment">析，分也。声之震也，足以分江河；势之崩也，不异于雷电。○此是写初战未覆时。</span>。至若穷阴凝闭，凛冽海隅<span class="comment">凛冽，寒气严也。</span>，积雪没胫<span class="comment">形去声。</span>，坚冰在须，鸷鸟休巢，征马踟<span class="comment">池。</span>蹰<span class="comment">休巢，休于巢中不出也。踟蟵，行不进貌。言皆畏寒也。</span>，缯<span class="comment">情。</span>纩<span class="comment">旷。</span>无温，堕指裂肤<span class="comment">缯，帛也。纩，绵也。</span>。当此苦寒，天假强胡，凭陵杀气，以相剪屠<span class="comment">加写苦寒，更自凄惨。</span>。径截辎重，横攻士卒<span class="comment">辎重，载衣物车。</span>。都尉新降，将军覆没。尸填巨港<span class="comment">讲。</span>之岸，血满长城之窟<span class="comment">坤入声。○窟，孔穴也。</span>。无贵无贱，同为枯骨。可胜<span class="comment">升。</span>言哉<span class="comment">此是写三军正覆时。</span>！鼓衰兮力尽，矢竭兮弦绝，白刃交兮宝刀折，两军蹙兮生死决<span class="comment">蹙，迫也。</span>。降矣哉？终身夷狄。战矣哉？骨暴沙砾<span class="comment">力。○砾，小石。○此重写三军欲覆未覆时。</span>。鸟无声兮山寂寂，夜正长兮风淅淅<span class="comment">昔。○淅淅，声肃也。</span>。魂魄结兮天沉沉<span class="comment">沉沉，昏暗也。</span>，鬼神聚兮云幂幂<span class="comment">密。○幂幂，阴惨也。</span>。日光寒兮草短，月色苦兮霜白。伤心惨目，有如是耶？<span class="comment">此则写三军已覆之后也。</span>？</p>

<p>吾闻之：牧用赵卒，大破林胡，开地千里，遁逃匈奴<span class="comment">李牧，赵良将。○叹赵。</span>。汉倾天下，财殚力痡<span class="comment">敷。</span>。任人而已，其在多乎<span class="comment">痡，病也。汉虽倾动天下，而财尽力病。因思守边之将在得人，不在多也。○怨汉。</span>？周逐猃<span class="comment">险。</span>狁<span class="comment">允。</span>，北至太原，既城朔方，全师而还<span class="comment">旋。</span>。饮至策勋，和乐且闲，穆穆棣棣，君臣之间<span class="comment">猃狁，北狄也。朔方，北荒之地。饮至，归而告至于庙而饮也。穆穆，幽深和敬之貌。棣棣，威仪闲习之貌。○叹周。</span>。秦起长城，竟海为关，荼毒生灵，万里朱殷<span class="comment">烟。○殷，赤黑色。朱，血色。血色久则殷。○怨秦。</span>。汉击匈奴，虽得阴山，枕骸遍野，功不补患<span class="comment">怨汉。○看他叠叠只怨秦、汉，即近代，不言可知。</span>。</p>

<p>苍苍蒸民<span class="comment">苍苍，天也。蒸，众也。言天生众民。</span>，谁无父母？提携捧负，畏其不寿。谁无兄弟，如足如手？谁无夫妇，如宾如友？生也何恩？杀之何咎<span class="comment">死于战者有何罪。</span>？其存其没，家莫闻知<span class="comment">父母兄弟妻子，不得而知。</span>。人或有言，将信将疑。悁悁<span class="comment">渊。</span>心目，寝寐见之<span class="comment">悁悁，忧忿也。</span>。布奠倾觞，哭望天涯<span class="comment">夷。○布奠而哭望，不知其死所也。</span>。天地为愁，草木凄悲。吊祭不至，精魂何依<span class="comment">又从家中写出酸楚。</span>？必有凶年，人其流离<span class="comment">《老子》云：“大军之后，必有凶年。”不但死者可伤，生者亦可虑也。</span>。呜呼噫嘻！时耶？命耶？从古如斯<span class="comment">总结秦、汉、近代。</span>。为之奈何？守<span class="comment">狩。</span>在四夷<span class="comment">虽有宣文教、施仁义以行王道，使戎、夏为一，而四夷各为天子守土，则无事于战矣。○结出一篇主意。</span>。</p>

<p class="kindle-cn-para-left2">通篇只是极写亭长口中“常覆三军”一语。所以常覆三军，因多事四夷故也。遂将秦、汉至近代上下数千百年，反反复复写得愁惨悲哀，不堪再诵。</p>
</div>
</body></html>