<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>原毁韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">原毁<br/><span class="small">韩愈</span></h1>
<p>古之君子，其责己也重以周，其待人也轻以约<span class="comment">此孔子所谓“躬自厚而薄责于人”之意。○二语是一篇之柱。</span>。重以周，故不怠；轻以约，故人乐为善<span class="comment">申上文作两对，是双关起法。</span>。闻古之人有舜者，其为人也，仁义人也。求其所以为舜者，责于己曰：“彼，人也；予，人也。彼能是，而我乃不能是！”早夜以思，去其不如舜者，就其如舜者。闻古之人有周公者，其为人也，多才与艺人也。求其所以为周公者，责于己曰：“彼，人也；予，人也。彼能是，而我乃不能是！”早夜以思，去其不如周公者，就其如周公者<span class="comment">此二段语意，俱本《孟子》“舜何人，予何人”一段来。</span>。舜，大圣人也，后世无及焉；周公，大圣人也，后世无及焉。是人也，乃曰：“不如舜，不如周公，吾之病也<span class="comment">只转说。一说便见波澜。</span>。”是不亦责于身者重以周乎<span class="comment">应一句。</span>？其于人也，曰：“彼人也，能有是，是足为良人矣。能善是，是足为艺人矣<span class="comment">从上段“能”字生出“善”字。</span>。”取其一，不责其二；即其新，不究其旧。恐恐然惟惧其人之不得为善之利<span class="comment">顺势衍足上意。</span>。一善，易修也。—艺，易能也。其于人也，乃曰：“能有是，是亦足矣。”曰：“能善是，是亦足矣<span class="comment">亦转说。一说又作波澜。</span>。”不亦待于人者轻以约乎<span class="comment">应一句。○已上写古之君子，作两扇，是宾。</span>？</p>

<p>今之君子则不然<span class="comment">一句折入。</span>。其责人也详，其待己也廉。详，故人难于为善；廉，故自取也少<span class="comment">亦作双关起法。</span>。己未有善，曰：“我善是，是亦足矣。”己未有能，曰：“我能是，是亦足矣。”外以欺于人，内以欺于心，未少有得而止矣。不亦待其身者已廉乎<span class="comment">应一句。</span>？其于人也，曰：“彼虽能是，其人不足称也。彼虽善是，其用不足称也。”举其一，不计其十；究其旧，不图其新。恐恐然惟惧其人之有闻也。是不亦责于人者已详乎<span class="math-super"><span class="comment">应一句。○已上写今之君子，作两扇，是主。亦只就“能”、“善”二字，翻弄成文，妙。</span></span>？夫是之谓不以众人待其身，而以圣人望于人，吾未见其尊己也<span class="math-super"><span class="comment">文极滔滔莽莽，有一泻千里之势。不意从此间忽作一小束，何等便捷！是文章中深于开合之法者。</span></span>。</p>

<p>虽然<span class="comment">急转。</span>，为是者，有本有原，怠与忌之谓也。怠者不能修，而忌者畏人修<span class="comment">“怠”、“忌”二字，切中今人病痛。下文只说“忌者”，而“怠者”自可知，惟“怠”故“忌”也。○方说到本题，此为毁之根也。</span>。吾尝试之矣<span class="comment">又作一飏，生下二比。</span>。当试语于众曰：“某良士，某良士。”其应者，必其人之与也；不然，则其所疏远不与同其利者也；不然，则其畏也。不若是<span class="comment">总撇上三句。</span>，强者必怒于言，懦者必怒于色矣<span class="comment">“良士”一段，是主中之宾。</span>。又尝语于众曰：“某非良士，某非良士。”其不应者，必其人之与也；不然，则其所疏远不与同其利者也；不然，则其畏也。不若是<span class="comment">总撇上三句。</span>，强者必说<span class="comment">悦。</span>于言，懦者必说于色矣<span class="comment">“非良士”一段，是主中之主。○两意形出“忌”字，以原毁者之情，委婉曲折，词采若画。</span>。是故事修而谤兴，德高而毁来。呜呼！士之处此世，而望名誉之光、道德之行，难已<span class="comment">《原毁》篇，到末才露出“毁”字。大都“详”与“廉”，毁之枝叶；“怠”与“忌”，毁之本根。不必说“毁”，而“毁”意自见。</span>！</p>

<p>将有作于上者，得吾说而存之，其国家可几而理欤<span class="comment">慨然有馀思。</span>！</p>

<p class="kindle-cn-para-left2">全用重周、轻约、详廉、怠忌八字立说。然其中只以一“忌”字，原出毁者之情。局法亦奇。若他人作此，则不免露爪张牙，多作仇愤语矣。</p>
</div>
</body></html>