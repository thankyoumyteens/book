<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>杂说一韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">杂说一<br/><span class="small">韩愈</span></h1>
<p>龙嘘气成云，云固弗灵于龙也<span class="comment">嘘气，虚口出气也。云为龙之所自有，故弗能灵于龙。○一节，言龙之灵。轻。下急转。</span>。然龙乘是气，茫洋穷乎玄间，薄<span class="comment">博。</span>日月，伏光景<span class="comment">影。</span>，感震电，神变化，水下土，汩<span class="comment">骨。</span>陵谷。云亦灵怪矣哉<span class="comment">茫洋云水之气，极乎穹苍，日月为之掩蔽，光影为之伏藏，雷电为之震动，其变化风雨，则水遍乎下土，陵谷为之汩没，玄亦灵怪极矣。○二节，言云之灵。重。</span>！</p>

<p>云，龙之所能使为灵也。若龙之灵，则非云之所能使为灵也<span class="comment">三节，申言龙之灵。轻。下急转。</span>。然龙弗得云，无以神其灵矣，失其所凭依，信不可欤<span class="comment">四节，申言云之灵。重。</span>！异哉！其所凭依，乃其所自为也<span class="comment">云为龙之嘘气，故曰自为。○五节，言龙能为云，若无龙，则亦无云矣。轻。</span>。《易》曰：“云从龙<span class="comment">《易》:“云从龙，风从虎，圣人作而万物睹。”</span>。”既曰龙，云从之矣<span class="comment">六节，言龙必有云，若无云，则亦非龙矣。重。</span>。</p>

<p class="kindle-cn-para-left2">此篇以龙喻圣君，云喻贤臣。言贤臣固不可无圣君，而圣君尤不可无贤臣。写得婉委曲折，作六节转换，一句一转，一转一意，若无而又有，若绝而又生，变变奇奇，可谓笔端有神。</p>
</div>
</body></html>