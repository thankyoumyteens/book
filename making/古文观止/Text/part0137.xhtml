<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>进学解韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">进学解<br/><span class="small">韩愈</span></h1>
<p>国子先生<span class="comment">元和七年，公复为国子博士。</span>晨入太学，招诸生立馆下，诲之曰：“业精于勤，荒于嬉；行<span class="comment">去声。</span>成于思，毁于随<span class="comment">随，因循也。○陡然四句，起下“不明”、“不公”意。</span>。方今圣贤相逢<span class="comment">圣君、贤臣。</span>，治具毕张<span class="comment">需才分任。</span>，拔去凶邪，登崇俊良。占<span class="comment">去声。</span>小善者率以录，名一艺者无不庸<span class="comment">庸，用也。</span>。爬<span class="comment">杷。</span>罗剔抉<span class="comment">渊入声。○谓搜取人才。</span>，刮垢磨光<span class="comment">谓造就人才。</span>。盖有幸而获选，孰云多而不扬<span class="comment">“幸”字，最有含蓄。</span>。诸生业患不能精，无患有司之不明；行患不能成，无患有司之不公<span class="comment">此四句是一篇议论张本。</span>。”</p>

<p>言未既，有笑于列者曰：“先生欺余哉！弟子事先生，于兹有年矣<span class="comment">头。</span>。先生口不绝吟于六艺之文，手不停披于百家之编；纪事者必提其要<span class="comment">举纲挈领。</span>，纂言者必钩其玄<span class="comment">极深研几。</span>；贪多务得，细大不捐<span class="comment">悉备。</span>；焚膏油以继晷<span class="comment">轨。</span>，恒兀兀以穷年<span class="comment">晷，日景也。兀兀，劳苦也。○恒久。</span>。先生之业，可谓勤矣<span class="comment">一段，言勤于己业。</span>。觝<span class="comment">底。</span>排异端，攘斥佛老<span class="comment">觝，触也。○辟邪说。</span>；补苴<span class="comment">疽。</span>罅<span class="comment"><img class="kindle-cn-inline-character" src="../Images/image00760.jpeg" alt=""/>去声。</span>漏，张皇幽眇<span class="comment">苴所以藉履。《吕览》:“衣弊不补，履决不苴。”罅，孔隙也。皇，大也。言儒术缺漏处，则补苴之；圣道隐微处，则张大之。○翼圣学。</span>；寻坠绪之茫茫，独旁搜而远绍<span class="comment">承“补苴”、“张皇”说。</span>；障百川而东之，回狂澜于既倒<span class="comment">承“觝排”、“攘斥”说。</span>。先生之于儒，可谓劳矣<span class="comment">二段，言劳于卫道。</span>。沉浸<img class="kindle-cn-inline-character" src="../Images/image00759.jpeg" alt=""/><span class="comment">浓。</span>郁，含英咀华<span class="comment">读书而涵泳其味。</span>。作为文章，其书满家<span class="comment">作文而悉本于古。</span>。上规姚姒，浑浑无涯<span class="comment">姚，虞姓。姒，夏姓也。扬子：“虞夏之书浑浑尔。”</span>，周《诰》殷《盘》，佶<span class="comment">吉。</span>屈聱<span class="comment">遨。</span>牙<span class="comment">周《诰》, 《大诰》、《康诰》、《酒诰》、《召诰》、《洛诰》是也。殷《盘》, 《盘庚》上、中、下三篇是也。佶屈、聱牙，皆艰涩难读貌。</span>, 《春秋》谨严<span class="comment">一字褒贬，谨而严毅。</span>, 《左氏》浮夸<span class="comment">《左传》释经，浮虚夸大。</span>,《易》奇而法<span class="comment">《易》之变易甚奇，而正当之理可法。</span>, 《诗》正而葩<span class="comment">帕平声。○诗之义理甚正，而藻丽之词实华。</span>；下逮《庄》、《骚》<span class="comment">《庄子》、《离骚》。</span>，太史所录<span class="comment">《史记》、《汉书》。</span>，子云、相如<span class="comment">扬雄，字子云。司马长卿，名相如。</span>，同工异曲<span class="comment">犹乐之同工，而异其曲调。○文章不本六经，虽生剥子云之篇，行剽相如之籍，辞非不美，总属无根之学，故公必“上规姚姒”，而始下逮百家也。</span>。先生之于文，可谓闳其中而肆其外矣<span class="comment">三段，言文章之著见。</span>。少始知学，勇于敢为；长通于方，左右具宜。先生之于为人，可谓成矣<span class="comment">四段，言为人之成立。○上三段论业精，此一段论行成，共为一腹。</span>。然而公不见信于人，私不见助于友，跋<span class="comment">拨。</span>前疐<span class="comment">至。</span>后，动辄得咎<span class="comment">《诗·豳风》:“狼跋其胡，载疐其尾。”跋，躐也。胡，老狼颔下悬肉也。疐，跲也。狼进而躐其胡，则退而跲其尾，言进退不得自由也。</span>。暂为御史，遂窜南夷<span class="comment">贞元十九年，公为监察御史，谪阳山令。</span>。三年博士，宂<span class="comment">冗。</span>不见治<span class="comment">公元和元年六月为博士，四年六月迁都官史。宂，散也。处闲散之地，而无以自见其治才。</span>。命与仇谋，取败几时<span class="comment">命与仇敌为谋，数遭败坏。</span>。冬暖而儿号<span class="comment">平声。</span>寒，年丰而妻啼饥。头童齿豁，竟死何裨<span class="comment">悲。○山无草木曰童。豁，落也。裨，益也。</span>？不知虑此，反教人为<span class="comment">尾。○勤业四段，从“能精”、“能成”二语发来，然而一转，正破“不公”、“不明”也。</span>? ”</p>

<p>先生曰：“吁！子来前！夫大木为杗<span class="comment">萌。</span>，细木为桷<span class="comment">角。○杗，梁也。桷，椽也。</span>，欂<span class="comment">薄。</span>栌<span class="comment">卢。</span>、侏儒<span class="comment">欂栌，短柱。侏儒，短椽。</span>，椳<span class="comment">威。</span>、<img class="kindle-cn-inline-character" src="../Images/image00761.jpeg" alt=""/>、扂<span class="comment">簟。</span>、楔<span class="comment">屑。○椳，门枢也。<img class="kindle-cn-inline-character" src="../Images/image00762.jpeg" alt=""/>，门中橛也。扂，户牡也。楔，门枨也。</span>，各得其宜，施以成室者，匠氏之工也<span class="comment">匠用木无论小大。○一喻。</span>。玉札、丹砂，赤箭、青芝<span class="comment">玉屑，一名玉札，生蓝田山谷。丹砂，硃砂也。赤箭，生陈仓及太山少室。青芝，出太山。四者，皆贵药。</span>，牛溲、马勃，败鼓之皮<span class="comment">牛溲，牛溺也。马勃，马屁菌也。败鼓皮，主虫毒。三者，皆贱药。</span>，俱收并蓄，待用无遗者，医师之良也<span class="comment">医用药无论贵贱。○二喻。</span>。登明选公，杂进巧拙，纡馀为妍<span class="comment">作缓态者。</span>，卓荦<span class="comment">落。</span>为杰<span class="comment">行直道者。</span>，校短量长，惟器是适者，宰相之方也<span class="comment">宰相用人，无论智之巧拙、才之长短。○三结。</span>。昔者孟轲好辩，孔道以明，辙环天下，卒老于行<span class="comment">一引。</span>；荀卿守正，大论是弘，逃谗于楚，废死兰陵<span class="comment">荀卿，赵人。齐襄王时，为稷下祭酒，避谗适楚，春申君以为兰陵令。春申君死，而荀卿废。著书数万言而卒，因葬兰陵。○二引。</span>。是二儒者，吐辞为经，举足为法，绝类离伦，优入圣域，其遇于世何如也<span class="comment">冷语不尽。○三结，下转正文。</span>？今先生学虽勤而不由其统，言虽多而不要<span class="comment">平声。</span>其中，文虽奇而不济于用，行虽修而不显于众<span class="comment">四句解前四段意。○再转。</span>。犹且月费俸钱，岁縻廪粟，子不知耕，妇不知织<span class="comment">有以养家。</span>，乘马从<span class="comment">去声。</span>徒，安坐而食<span class="comment">有以自养。</span>，踵常途之役役，窥陈编以盗窃<span class="comment">役役，随俗而无异能。盗窃旧章，而无创解。○再转。</span>，然而圣主不加诛<span class="comment">诛，责也。</span>，宰臣不见斥，非其幸欤<span class="comment">幸其遇世，愈于二儒。○再转。</span>！动而得谤，名亦随之。投闲置散，乃分之宜<span class="comment">此段解前“公不见信”一段意。言有司未有不公不明处。</span>。若夫商财贿之有亡，计班资之崇庳<span class="comment">卑。</span>，忘己量之所称<span class="comment">去声。</span>，指前人之瑕疵<span class="comment">财贿，谓禄也。班资，品秩也。庳，下也。前人，暗指执政。瑕疵，谓不公不明也。</span>，是所谓诘匠氏之不以杙<span class="comment">亦。</span>为楹<span class="comment">杙，橛也。楹，柱也。杙小楹大。</span>，而訾<span class="comment">紫。</span>医师以昌阳引年，欲进其豨苓也<span class="comment">昌阳，即昌蒲，久服可以延年。豨苓，即猪苓，主渗泄。○掉尾抱前，最耐寻味。</span>。”</p>

<p class="kindle-cn-para-left2">公自贞元十八年至元和七年，屡为国子博士，官久不迁，乃作《进学解》以自喻。主意全在宰相，盖大才小用，不能无憾。而以怨怼无聊之词托之人，自咎自责之词托之己，最得体。</p>
</div>
</body></html>