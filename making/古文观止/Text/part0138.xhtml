<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>圬者王承福传韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">圬者王承福传<br/><span class="small">韩愈</span></h1>
<p>圬<span class="comment">同“杇”。</span>之为技，贱且劳者也<span class="comment">一抑。</span>。有业之，其色若自得者。听其言，约而尽<span class="comment">一扬。○陡然立论，领起一篇精神。</span>。问之，王其姓，承福其名，世为京兆长安农夫。天宝之乱，发人为兵<span class="comment">天宝十四年冬十一月，安禄山反，帝以郭子仪为朔方节度使讨之。出内府钱帛，于京师募兵十一万，旬日而集，皆市井子弟也。</span>，持弓矢十三年，有官勋，弃之来归，丧其土田，手镘<span class="comment">满平声。</span>衣食<span class="comment">镘，圬具也。○弃官勋而就佣工，使人不可测。</span>。馀三十年，舍于市之主人，而归其屋食之当<span class="comment">去声。</span>焉<span class="comment">屋食，谓屋租也。当，谓所当之值。</span>。视时屋食之贵贱，而上下其圬之佣以偿之<span class="comment">视屋租之贵贱，而增减其圬之工价。偿，还也。</span>。有馀，则以与道路之废疾饿者焉<span class="comment">此段写承福去官归乡手镘衣食来由，画出高士风味。</span>。</p>

<p>又曰：粟，稼而生者也；若布与帛，必蚕绩而后成者也；其他所以养生之具，皆待人力而后完也，吾皆赖之。然人不可遍为，宜乎各致其能以相生也<span class="comment">此言彼此各致其能。</span>。故君者，理我所以生者也，而百官者，承君之化者也。任有小大，惟其所能，若器皿焉。食焉而怠其事，必有天殃<span class="comment">一篇主意，特为提出。</span>，故吾不敢一日舍镘以嬉<span class="comment">此言小大不怠其事。</span>。夫镘易能，可力焉，又诚有功，取其直<span class="comment">同“值”。</span>虽劳无愧，吾心安焉。夫力易强<span class="comment">羌上声。</span>而有功也，心难强而有智也；用力者使于人，用心者使人，亦其宜也。吾特择其易为而无愧者取焉<span class="comment">此言难易自择其宜。</span>。嘻！吾操镘以入富贵之家有年矣<span class="comment">忽生感慨，无限烟波。</span>。有一至者焉，又往过之，则为墟矣；有再至、三至者焉，而往过之，则为墟矣。问之其邻，或曰：噫！刑戮也。或曰：身既死而其子孙不能有也。或曰：死而归之官也<span class="comment">此是王承福所自省验得力处，故言极痛快。</span>。吾以是观之，非所谓食焉怠其事而得天殃者邪？非强心以智而不足、不择其才之称<span class="comment">去声。</span>否而冒之者邪？非多行可愧、知其不可而强为之者邪<span class="comment">三层，就前所自见处翻案。</span>？将富贵难守、薄功而厚飨之者邪？抑丰悴有时、一去一来而不可常者邪<span class="comment">二层，又开一步感慨。</span>？吾之心悯焉，是故择其力之可能者行焉<span class="comment">言己志。</span>。乐富贵而悲贫贱，我岂异于人哉<span class="comment">反一句，束得有力。○此段写所以弃官业圬之故，是绝大议论。</span>？</p>

<p>又曰：功大者，其所以自奉也博。妻与子，皆养于我者也，吾能薄而功小，不有之可也。又吾所谓劳力者，若立吾家而力不足，则心又劳也。一身而二任焉，虽圣者不可为也<span class="comment">此段写自业自食有馀之意，是绝大见识。○此“又曰”以下，又转一步，为自己折衷张本。</span>。</p>

<p>愈始闻而惑之，又从而思之，盖贤者也，盖所谓独善其身者也<span class="comment">一扬。</span>。然吾有讥焉，谓其自为<span class="comment">去声。</span>也过多，其为人也过少，其学杨朱之道者邪<span class="comment">一抑。</span>？杨之道，不肯拔我一毛而利天下。而夫人以有家为劳心，不肯一动其心以畜其妻子，其肯劳其心以为人乎哉<span class="comment">似抑而实扬之。</span>！虽然，其贤于世之患不得之而患失之者，以济其生之欲、贪邪而亡道、以丧其身者，其亦远矣<span class="comment">昌黎作传，全在此数语上。○“愈始闻”一转，忽赞忽讥，波澜曲折。</span>！又其言有可以警余者，故余为之传，而自鉴焉<span class="comment">以自鉴结，意极含蓄。</span>。</p>

<p class="kindle-cn-para-left2">前略叙一段，后略断数语，中间都是借他自家说话，点成无限烟波。机局绝高，而规世之意，已极切至。</p>
</div>
</body></html>