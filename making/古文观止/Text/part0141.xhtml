<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>后十九日复上宰相书韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">后十九日复上宰相书<br/><span class="small">韩愈</span></h1>
<p>二月十六日，前乡贡进士韩愈，谨再拜言相公阁<span class="comment">蛤。</span>下。</p>

<p>向上书及所著文后，待命凡十有九日，不得命。恐惧不敢逃遁，不知所为。乃复敢自纳于不测之诛，以求毕其说，而请命于左右<span class="comment">从前书叙起。</span>。</p>

<p>愈闻之，蹈水火者之求免于人也，不惟其父兄子弟之慈爱，然后呼而望之也。将有介于其侧者，虽其所憎怨，苟不至乎欲其死者，则将大其声疾呼而望其仁之也<span class="comment">设喻一段，却作两层写。</span>。彼介于其侧者，闻其声而见其事，不惟其父兄子弟之慈爱然后往而全之也。虽有所憎怨，苟不至乎欲其死者，则将狂奔尽气，濡手足，焦毛发，救之而不辞也<span class="comment">看他复写上文，不换一字。</span>。若是者何哉？其势诚急，而其情诚可悲也<span class="comment">总上两段，势急是总前一段，情悲是总次一段。</span>。</p>

<p>愈之强学力行有年矣。愚不惟道之险夷，行且不息，以蹈于穷饿之水火，其既危且亟矣，大其声而疾呼矣，阁下其亦闻而见之矣<span class="comment">四句四“矣”字生姿。</span>。其将往而全之欤，抑将安而不救欤？有来言于阁下者曰：“有观溺于水而爇<span class="comment">说。</span>于火者，有可救之道，而终莫之救也。”阁下且以为仁人乎哉？不然，若愈者，亦君子之所宜动心者也<span class="comment">两“将……欤”字，一“乎哉”字，跌出此句，最见精神。</span>。</p>

<p>或谓愈，子言则然矣，宰相则知子矣，如时不可何<span class="comment">“时”字正与上“势”字对看。言势虽急，而时不可也。下文三转，深辟其“时不可”之说。</span>？愈窃谓之不知言者，诚其材能不足当吾贤相之举耳。若所谓时者，固在上位者之为耳，非天之所为也。前五六年时，宰相荐闻，尚有自布衣蒙抽擢者，与今岂异时哉<span class="comment">布衣蒙抽擢，自是公自开后门。</span>？且今节度、观察使及防御、营田诸小使等，尚得自举判官，无间于已仕未仕者，况在宰相，吾君所尊敬者，而曰不可乎<span class="comment">一段即今比拟。</span>？古之进人者，或取于盗，或举于管库<span class="comment">《礼记》:“管仲遇盗，取二人焉，上以为公臣。”赵文子“所举于晋国管库之士，七十有馀家”。</span>，今布衣虽贱，犹足以方于此<span class="comment">一段援古自况。</span>。情隘辞蹙，不知所裁，亦惟少垂怜焉。愈再拜。</p>

<p class="kindle-cn-para-left2">前幅设喻，中幅入正文，后幅再起一议。总以“势”字、“时”字作主。到底曲折，无一直笔。所见似悲戚，而文则宕逸可诵。</p>
</div>
</body></html>