<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>送李愿归盘谷序韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">送李愿归盘谷序<br/><span class="small">韩愈</span></h1>
<p>太行<span class="comment">杭。</span>之阳有盘谷<span class="comment">太行，山名。○起得奇崛。</span>。盘谷之间，泉甘而土肥，草木藂<span class="comment">同“丛”。</span>茂，居民鲜少。或曰：“谓其环两山之间，故曰盘。”或曰：“是谷也，宅幽而势阻，隐者之所盘旋<span class="comment">两“或曰”，跌宕起“盘”字义。虽似闲情，只呼出“隐者”一句为主。</span>。”友人李愿居之<span class="comment">李愿，西平忠武王晟之子。归隐盘谷，号盘谷子。○只六字，题已尽了。下全凭愿之言行文。</span>。</p>

<p>愿之言曰“人之称大丈夫者，我知之矣<span class="comment">此句是提纲，直绾到“我则行之”。</span>。利泽施于人，名声昭于时<span class="comment">叙功名。</span>。坐于庙朝，进退百官，而佐天子出令。其在外，则树旗旄，罗弓矢<span class="comment">树，立也。罗，列也。</span>，武夫前呵，从者塞途，供给之人，各执其物，夹道而疾驰。喜有赏，怒有刑<span class="comment">叙威令。</span>。才畯<span class="comment">同“俊”。</span>满前，道古今而誉盛德，入耳而不烦<span class="comment">叙门客。</span>。曲眉丰颊，清声而便<span class="comment">平声。</span>体，秀外而惠中<span class="comment">外貌秀美，中心聪敏。</span>，飘轻裾，翳长袖<span class="comment">裾，衣后。翳，曳也。○叙近侍。</span>，粉白黛<span class="comment">代。</span>绿者<span class="comment">黛，画眉墨。</span>，列屋而闲居，妒宠而负恃，争妍而取怜<span class="comment">叙姬妾。</span>。大丈夫之遇知于天子，用力于当世者之所为也<span class="comment">极写世上有此一辈大丈夫。</span>。吾非恶此而逃之，是有命焉，不可幸而致也<span class="comment">著此句，逗起下段。</span>。</p>

<p>“穷居而野处，升高而望远，坐茂树以终日，濯清泉以自洁<span class="comment">叙居处之幽。</span>。采于山，美可茹<span class="comment">汝。○茹，食也。</span>；钓于水，鲜可食<span class="comment">叙饮食之便。</span>。起居无时，惟适之安<span class="comment">叙晨昏之逸。</span>。与其有誉于前，孰若无毁于其后；与其有乐于身，孰若无忧于其心<span class="comment">横插隐士自得语，妙。</span>。车服不维，刀锯不加<span class="comment">刑赏不相及。</span>，理乱不知，黜陟不闻<span class="comment">朝政不相关。</span>。大丈夫不遇于时者之所为也<span class="comment">极写世上又有此一辈大丈夫。</span>，我则行之<span class="comment">结出本意。与上“不可幸致”句，紧照。</span>。</p>

<p>“伺候于公卿之门，奔走于形势之途，足将进而趦<span class="comment">咨。</span>趄<span class="comment">疽。○趦趄，欲行不行之貌。</span>，口将言而嗫<span class="comment">念入声。</span>嚅<span class="comment">如。○嗫嚅，欲言不言之貌。</span>，处污秽而不羞，触刑辟<span class="comment">闢。</span>而诛戮，侥倖于万一，老死而后止者<span class="comment">此是不安于隐，求进不得者之所为。</span>，其于为人贤不肖何如也<span class="comment">此其人，视前两样人物，孰贤孰不肖，其等第当何如？○只以一句收尽一篇意，最有含蓄。</span>? ”</p>

<p>昌黎韩愈，闻其言而壮之<span class="comment">断其为高隐一辈大丈夫。</span>，与之酒而为之歌曰：盘之中，维子之宫。盘之土，可以稼<span class="comment">叶故。</span>。盘之泉，可濯可沿<span class="comment">沿，循行也。</span>。盘之阻，谁争子所<span class="comment">阻，曲折也。</span>？窈而深，廓其有容<span class="comment">叶营。</span>；缭而曲，如往而复<span class="comment">四句承“盘之阻”来，窈深缭曲，极力形容，其妙可想。</span>。嗟盘之乐兮，乐且无央<span class="comment">央，尽也。○“乐”字，承上起下。</span>。虎豹远迹兮，蛟龙遁藏。鬼神守护兮，呵禁不祥。饮且食兮寿而康，无不足兮奚所望<span class="comment">平声。</span>？膏<span class="comment">去声。</span>吾车兮秣吾马<span class="comment">以脂涂辖曰膏。以粟饭马曰秣。</span>，从子于盘兮，终吾生以徜<span class="comment">常。</span>徉<span class="comment">羊。○徜徉，自得之貌。送李却说到自亦欲往，何等兴会！</span>。</p>

<p class="kindle-cn-para-left2">一节是形容得意人，一节是形容闲居人，一节是形容奔走伺候人，都结在“人贤不肖何如也”一句上。全举李愿自己说话，自说只前数语写盘谷，后一歌咏盘谷，别是一格。</p>
</div>
</body></html>