<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>送董邵南序韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">送董邵南序<br/><span class="small">韩愈</span></h1>
<p>燕赵古称多感慨悲歌之士<span class="comment">燕，今北京。赵，今真定。俱当时河北地。感慨悲歌，乃豪杰之士也。○兀然而起，以士风立论，奇。</span>。董生举进士，连不得志于有司，怀抱利器，郁郁适兹土<span class="comment">邵南举进士，屡次不得志，去游河北。时河北诸镇，不禀命朝廷，每自辟士，故邵南欲往。兹土，指河北。</span>，吾知其必有合也<span class="comment">董生亦豪杰，自与燕赵之士意气相投合。○“吾知其”，妙。</span>。董生勉乎哉<span class="comment">此段勉董生行，是正写。宾。</span>！</p>

<p>夫以子之不遇时，苟慕义强<span class="comment">羌上声。</span>仁者，皆爱惜焉<span class="comment">皆爱惜董生，而愿引荐焉。○“慕”字、“强”字，对下“性”字。</span>，矧燕、赵之士出乎其性者哉<span class="comment">况燕、赵之士，仁义性成，故吾知其必有合。○将上文再作一曲折掉转，应篇首燕、赵多感慨意。</span>！然吾尝闻风俗与化移易，吾恶知其今不异于古所云邪<span class="comment">怜才出乎天性，风俗固然。然当时河北藩镇，多习乱不臣。其风俗或与治化相移易，而今日之燕、赵，未必不异于昔日之所称也。○“吾恶知其”，妙。</span>？聊以吾子之行卜之也<span class="comment">风俗之异与不异，我不敢悬断，聊以董生之合也不合卜之也。</span>。董生勉乎哉<span class="comment">此段勉董生行。是反写。主。</span>！</p>

<p>吾因之有所感矣<span class="comment">上一正一反，俱送董生，此下特论燕、赵。</span>。为<span class="comment">去声。</span>我吊望诸君之墓<span class="comment">乐毅去燕之赵，赵封于观津，号望诸君。此燕、赵之古人也。</span>，而观于其市，复有昔时屠狗者乎<span class="comment">荆轲至燕，爱燕之屠狗者高渐离，日饮燕市，酒酣，歌于市中。乃感慨不得志之士也。</span>？为我谢曰：“明天子在上，可以出而仕矣<span class="comment">送董生，却劝燕、赵之士来仕。则董生之不当往，已在言外。</span>! ”</p>

<p class="kindle-cn-para-left2">董生愤己不得志，将往河北，求用于诸藩镇，故公作此送之。始言董生之往必有合，中言恐未必合，终讽诸镇之归顺及董生不必往。文仅百十馀字，而有无限开阖，无限变化，无限含蓄。短章圣手。</p>
</div>
</body></html>