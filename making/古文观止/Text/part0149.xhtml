<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>送杨少尹序韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">送杨少尹序<br/><span class="small">韩愈</span></h1>
<p>昔疏广、受二子，以年老，一朝辞位而去<span class="comment">汉疏广，东海兰陵人，仕至太子太傅。兄子受，仕至太子少傅。在位五年，广谓受曰：“知足不辱，知止不殆。……宦成名立，如此不去，惧有后悔。”乃上疏乞骸骨，上许之。</span>。于时公卿设供张，祖道都门外，车数百两<span class="comment">去声。○供张，谓供具张设也。祭道神曰祖。祖道，谓饯行也。两，一车也。一车两轮，故谓之两。</span>。道路观者，多叹息泣下，共言其贤。汉史既传其事，而后世工画者又图其迹，至今照人耳目，赫赫若前日事<span class="comment">叙二疏事引起。</span>。</p>

<p>国子司业杨君巨源<span class="comment">入题。</span>，方以能《诗》训后进<span class="comment">此句补杨君在官时事。</span>，一旦以年满七十，亦白承相去归其乡<span class="comment">叙杨君事毕，以下发议论。</span>。世常说古今人不相及，今杨与二疏，其意岂异也<span class="comment">随手先作一总。</span>？</p>

<p>予忝在公卿后<span class="comment">时公为吏部侍郎。</span>，遇病不能出<span class="comment">一篇情景，全在托病上写出。</span>。不知杨侯去时，城门外送者几人、车几两、马几匹，道边观者亦有叹息知其为贤与否，而太史氏又能张大其事，为传继二疏踪迹否，不落莫否<span class="comment">司业去位，国史亦书。但不张大其事，虽书亦落莫也。</span>。见今世无工画者，而画与不画，固不论也<span class="comment">上文图迹，原属后世事，所以付之不论。○此段从二疏合到杨侯。</span>。然吾闻杨侯之去，丞相有爱而惜之者，白以为其都少尹，不绝其禄<span class="comment">白之于朝命，为其邑少尹，不绝其俸禄。</span>。又为歌诗以劝之，京师之长于诗者，亦属<span class="comment">祝。</span>而和之。又不知当时二疏之去，有是事否<span class="comment">此段从杨侯合到二疏。</span>。古今人同不同未可知也<span class="comment">随手再作一总，应前“古今人不相及”。</span>。</p>

<p>中世士大夫以官为家，罢则无所于归<span class="comment">反衬杨侯。</span>。杨侯始冠<span class="comment">去声。</span>，举于其乡，歌《鹿鸣》而来也<span class="comment">宾句。</span>。今之归<span class="comment">主句。</span>，指其树曰：“某树吾先人之所种也。某水某丘，吾童子时所钓游也<span class="comment">点出归乡风趣。</span>。”乡人莫不加敬，诫子孙以杨侯不去其乡为法<span class="comment">法其不以官为家，罢后有所归。</span>。古之所谓乡先生，没而可祭于社者<span class="comment">古人临文不讳。</span>，其在斯人欤？其在斯人欤<span class="comment">感叹不尽。</span>？</p>

<p class="kindle-cn-para-left2">巨源之去，未必可方二疏。公欲张大之，将来形容，又不可确言。特前说二疏所有，或少尹所无，后说少尹所有，或二疏所无。则巨源之美不可掩，而己亦不至失言。末托慨世之词，写出杨侯归乡，可敬可爱，情景宛然。</p>
</div>
</body></html>