<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>送石处士序韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">送石处士序<br/><span class="small">韩愈</span></h1>
<p>河阳军节度、御史大夫乌公为节度之三月<span class="comment">元和五年四月，诏用乌公重裔，为河阳军节度使、御史大夫，治孟州。其曰“节度之三月”，则是岁六、七月间也。</span>。求士于从事之贤者。有荐石先生者<span class="comment">石先生，名洪，字浚川，洛阳人。罢黄州录事参军，退居于洛，十年不仕。</span>。公曰：“先生何如<span class="comment">因此一问，下便借从事之荐词，以代己之颂美。所谓避实行虚，文之生路也。</span>? ”曰：“先生居嵩、邙<span class="comment">茫。</span>、瀍<span class="comment">蝉。</span>、谷之间<span class="comment">嵩、邙，山名。瀍、谷，水名。皆在洛阳之境。</span>，冬一裘，夏一葛；食，朝夕饭一盂、蔬一盘。人与之钱，则辞；请与出游，未尝以事免；劝之仕，不应；坐一室，左右图书<span class="comment">一路短句错落。</span>。与之语道理，辨古今事当否，论人高下，事后当成败，若河决下流而东注，若驷马驾轻车、就熟路，而王良、造父为之先后也<span class="comment">王良、造父，皆古善御者。</span>，若烛照数计而龟卜也<span class="comment">“与之语道理”管到“龟卜也”止。中间用三个“若”字，有三意，文法变化不同。</span>。”大夫曰：“先生有以自老，无求于人，其肯为某来邪<span class="comment">因此再问，下又借从事之言安顿石处士。</span>? ”从事曰：“大夫文武忠孝，求士为国，不私于家。方今寇聚于恒，师环其疆<span class="comment">元和四年三月，成德军节度王士真卒，其子承宗叛。十二月，诏吐突承瓘，率诸道兵讨之。《地理志》：镇州恒山郡，本恒州。天宝元年更名镇。成德军所治也。</span>，农不耕收，财粟殚亡。吾所处地，归输之涂<span class="comment">粮运辐辏之区。</span>，治法征谋，宜有所出<span class="comment">急需贤才以济。</span>。先生仁且勇<span class="comment">仁则易于感动，勇则敢于有为。</span>，若以义请而强委重焉，其何说之辞<span class="comment">此段句句为石生占地步。</span>? ”于是撰书词，具马币，卜日以授使者，求先生之庐而请焉<span class="comment">写大夫求士郑重。</span>。</p>

<p>先生不告于妻子，不谋于朋友，冠带出见客，拜受书礼于门内<span class="comment">此与“劝之仕不应”相反，然其出处之意，已见于从事之言，所以“不告”、“不谋”，较有意味。</span>。宵则沐浴，戒行李，载书册，问道所由，告行于常所来往。晨则毕至张上东门外<span class="comment">张，供张也。如今筵会铺张设席之类。○只此一句，又生出下半篇文字。</span>，酒三行，且起<span class="comment">酒三行后，且将起别。○得此一句，落下便有势。</span>，有执爵而言者曰：“大夫真能以义取人，先生真能以道自任，决去就。为先生别<span class="comment">第一祝，并赞二人。</span>。”又酌而祝曰<span class="comment">上只执爵而言。此乃酌而祝也。</span>:“凡去就出处何常？惟义之归<span class="comment">照上“劝之仕不应”。</span>。遂以为先生寿<span class="comment">第二祝，独寿处士。</span>。”又酌而祝曰：“使大夫恒无变其初，无务富其家而饥其师，无甘受佞人而外敬正士，无昧于谄言，惟先生是听，以能有成功，保天子之宠命<span class="comment">第三祝，规大夫。</span>。”又祝曰<span class="comment">不再酌也。</span>:“使先生无图利于大夫，而私便其身图<span class="comment">第四祝，规先生。○四祝词。一段紧一段。</span>。”先生起拜祝辞曰：“敢不敬早夜以求从祝规<span class="comment">须有此一答，上四祝便有收拾。</span>! ”于是东都之人士咸知大夫与先生果能相与以有成也<span class="comment">一篇之意，归结此一句上。何等笔力！</span>。遂各为歌诗六韵，遣愈为之序云。</p>

<p class="kindle-cn-para-left2">纯以议论行序事，序之变也。看前面大夫从事，四转反复。又看后面四转祝词，有无限曲折变态，愈转愈佳。</p>
</div>
</body></html>