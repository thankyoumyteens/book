<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>柳子厚墓志铭韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">柳子厚墓志铭<br/><span class="small">韩愈</span></h1>
<p>子厚，讳宗元。七世祖庆，为拓跋魏<span class="comment">北魏姓拓跋。</span>侍中，封济阴公。曾伯祖奭，为唐宰相，与褚遂良、韩瑗<span class="comment">愿。</span>俱得罪武后，死高宗朝。皇考<span class="comment">父。</span>讳镇，以事母弃太常博士，求为县令江南；其后以不能媚权贵，失御史；权贵人死，乃复拜侍御史；号为刚直，所与游皆当世名人<span class="comment">叙其前人节概，所以形子厚之附叔文，是公微意。</span>。</p>

<p>子厚少精敏，无不通达。逮其父时，虽少年，已自成人，能取进士第，崭<span class="comment">谗。</span>然见头角，众谓柳氏有子矣<span class="comment">崭，尖锐貌。</span>。其后以博学宏词授集贤殿正字。俊杰廉悍<span class="comment">四字，为柳文写照。</span>，议论证据今古，出入经史百子，踔<span class="comment">同卓。</span>厉风发，率常屈其座人，名声大振，一时皆慕与之交。诸公要人，争欲令出我门下，交口荐誉之<span class="comment">子厚为诸公要人所争致，初非求附之也。全为附王叔文一节出脱。</span>。</p>

<p>贞元十九年，由蓝田尉拜监察御史。顺宗即位，拜礼部员外郎。遇用事者得罪，例出为刺史。未至，又例贬州司马<span class="comment">王叔文、韦执谊用事，拜宗元礼部员外郎，且将大用。宪宗即位，贬叔文渝州司户参军。宗元坐王叔文党，贬邵州刺史，未至，道贬永州司马。○志其被贬，不露叔文辈姓名，甚婉曲。</span>。居闲益自刻苦，务记览，为词章，泛滥停蓄，为深博无涯涘<span class="comment">词上声。</span>，而自肆于山水间<span class="comment">宗元既窜斥，地又荒疠，因自放山泽间。其湮厄感郁，一寓诸文，放《离骚》数十篇，读者咸悲恻。</span>。元和中，尝例召至京师，又偕出为刺史，而子厚得柳州<span class="comment">伏为刘禹锡请播州一节。</span>。既至，叹曰：“是岂不足为政邪？”因其土俗，为设教禁，州人顺赖。其俗以男女质<span class="comment">至。</span>钱，约不时赎，子本相侔，则没为奴婢。子厚与设方计，悉令赎归。其尤贫力不能者，令书其佣，足相当，则使归其质。观察使下其法于他州，比一岁，免而归者且千人<span class="comment">柳州之政，详见《罗池庙碑》。独书赎子一节，撮其有德于民之大者。</span>。衡、湘以南为进士者，皆以子厚为师。其经承子厚口讲指画为文词者，悉有法度可观<span class="comment">前叙其自为词章，此叙其教人为文词。公推重子厚，特在文章。</span>。</p>

<p>其召至京师而复为刺史也<span class="comment">遥接。</span>，中山刘梦得禹锡亦在遣中，当诣播州。子厚泣曰：“播州非人所居，而梦得亲在堂，吾不忍梦得之穷，无辞以白其大人，且万无母子俱往理。”请于朝，将拜疏，愿以柳易播，虽重得罪，死不恨。遇有以梦得事白上者，梦得于是改刺连州<span class="comment">子厚所至，皆有树立。其处中山，尤其行之卓异者。</span>。呜呼！士穷乃见节义。今夫平居里巷相慕悦，酒食游戏相征逐，诩诩<span class="comment">许。</span>强笑语以相取下，握手出肺肝相示，指天日涕泣，誓生死不相背负，真若可信。一旦临小利害，仅如毛发比，反眼若不相识；落陷阱，不一引手救，反挤之，又下石焉者，皆是也。此宜禽兽夷狄所不忍为，而其人自视以为得计，闻子厚之风，亦可以少愧矣<span class="comment">此段因事发议，全学伯夷、屈原传。</span>。</p>

<p>子厚前时少年，勇于为人，不自责重<span class="comment">说出子厚病根。</span>顾藉，谓功业可立就，故坐废退。既退，又无相知有气力得位者推挽，故卒死于穷裔<span class="comment">异。</span>，材不为世用，道不行于时也<span class="comment">只数语总叙子厚生平，且悲且惜。</span>。使子厚在台、省时，自持其身，已能如司马、刺史时，亦自不斥；斥时，有人力能举之，且必复用不穷<span class="comment">反振起下意。</span>。然子厚斥不久，穷不极，虽有出于人，其文学辞章，必不能自力以致必传于后，如今，无疑也<span class="comment">就“斥”、“穷”二字，一转。极为子厚喜幸。</span>。虽使子厚得所愿，为将相于一时，以彼易此，孰得孰失，必有能辨之者<span class="comment">又一转，语带规讽，意亟含蓄。</span>。</p>

<p>子厚以元和十四年十一月八日卒，年四十七。以十五年七月十日归葬万年先人墓侧。子厚有子男二人，长曰周六，始四岁；季曰周七，子厚卒乃生。女子二人，皆幼。其得归葬也，费皆出观察使河东裴君行立。行立有节概，重然诺，与子厚结交，子厚亦为之尽，竟赖其力。葬子厚于万年之墓者，舅弟卢遵。遵，涿人，性谨慎，学问不厌。自子厚之斥，遵从而家焉，逮其死不去。既往葬子厚，又将经纪其家，庶几有始终者<span class="comment">附书裴、卢二人，与前“士穷见节义”一段对照。</span>。</p>

<p>铭曰：是惟子厚之室，既固既安，以利其嗣人。</p>
<p class="kindle-cn-para-left2">子厚不克持身处，公亦不能为之讳，故措词隐跃，使人自领。只就文章一节，断其必传，下笔自有轻重。</p>
</div>
</body></html>