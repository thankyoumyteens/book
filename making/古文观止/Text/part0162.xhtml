<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>愚溪诗序柳宗元</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">愚溪诗序<br/><span class="small">柳宗元</span></h1>
<p>灌水之阳有溪焉，东流入于潇水<span class="comment">灌、潇二水，在永州府城外。</span>。或曰：“冉氏尝居也，故姓是溪为冉溪。”或曰：“可以染也，名之以其能，故谓之染溪<span class="comment">题前先借影二层。</span>。”余以愚触罪，谪潇水上，爱是溪，入二三里，得其尤绝者家焉<span class="comment">宪宗朝，宗元坐王叔文党，贬永州司马。○提“愚”字作主。</span>。古有愚公谷<span class="comment">齐桓公出猎，入山谷中，见一老。问曰：“是为何谷？”对曰：“为愚公之谷。”桓公曰：“何故？”对曰：“以臣名之。”○引古作陪。</span>，今余家是溪，而名莫能定，土之居者犹龂龂<span class="comment">银。</span>然<span class="comment">龂龂，辨争貌。应上两“或曰”。</span>，不可以不更<span class="comment">平声。</span>也，故更之为愚溪<span class="comment">叙出名溪之故。</span>。</p>

<p>愚溪之上，买小丘，为愚丘<span class="comment">又就“愚”字生发。○二愚。</span>。自愚丘东北行六十步，得泉焉，又买居之，为愚泉<span class="comment">三愚。</span>。愚泉凡六穴，皆出山下平地，盖上出也。合流屈曲而南，为愚沟<span class="comment">四愚。</span>。遂负土累石，塞其隘，为愚池<span class="comment">五愚。</span>。愚池之东为愚堂<span class="comment">六愚。</span>，其南为愚亭<span class="comment">七愚。</span>，池之中为愚岛<span class="comment">八愚。</span>。嘉木异石错置，皆山水之奇者，以馀故，咸以愚辱焉<span class="comment">总结“愚”字一笔。○叙出八愚，亦极错落，指点如画。</span>。</p>

<p>夫水，智者乐<span class="comment">效。</span>也。今是溪独见辱于愚，何哉？盖其流甚下，不可以灌溉<span class="comment">概。○一。</span>，又峻急，多坻<span class="comment">池。</span>石，大舟不可入也<span class="comment">小沚曰坻。○二。</span>；幽邃<span class="comment">岁。</span>浅狭，蛟龙不屑，不能兴云雨<span class="comment">三。</span>。无以利世，而适类于余，然则虽辱而愚之，可也<span class="comment">此段明溪之所以为愚。</span>。</p>

<p>宁武子“邦无道则愚”，智而为愚者也；颜子“终日不违如愚”，睿<span class="comment">胃。</span>而为愚者也。皆不得为真愚。今余遭有道，而违于理，悖于事，故凡为愚者莫我若也<span class="comment">是为真愚。</span>。夫然，则天下莫能争是溪，余得专而名焉<span class="comment">此段明己之所以名溪。</span>。</p>

<p>溪虽莫利于世，而善鉴万类，清莹秀澈，锵鸣金石，能使愚者喜笑眷慕，乐而不能去也<span class="comment">与上“其流甚下”一段，抑扬对照。</span>。余虽不合于俗，亦颇以文墨自慰，漱<span class="comment">瘦。</span>涤万物，牢笼百态，而无所避之<span class="comment">与上违理、悖事一段，抑扬对照。</span>。以愚辞歌愚溪，则茫然而不违，昏然而同归，超鸿<span class="comment">上声。</span>蒙，混希夷，寂寥而莫我知也<span class="comment">鸿蒙，元气也。一云海上气。《老子》:“听之不闻，名曰希；视之不见，名曰夷。”○将己之愚、溪之愚，写作一团，无从分别，奇绝，妙绝。</span>。于是作《八愚诗》，记于溪石上<span class="comment">仍收转“八愚”作结。</span>。</p>

<p class="kindle-cn-para-left2">通篇就一“愚”字点次成文。借愚溪自写照，愚溪之风景宛然，自己之行事亦宛然。前后关合照应，异趣沓来，描写最为出色。</p>
</div>
</body></html>