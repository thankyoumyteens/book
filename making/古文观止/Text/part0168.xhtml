<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>黄冈竹楼记王禹偁</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">黄冈竹楼记<br/><span class="small">王禹偁</span></h1>
<p>黄冈之地多竹<span class="comment">黄冈，县名，今属湖广黄州府。</span>，大者如椽，竹工破之，刳<span class="comment">枯。</span>去其节，用代陶瓦，比屋皆然，以其价廉而工省也<span class="comment">从竹说起。</span>。</p>

<p>子城西北隅，雉堞圮<span class="comment">痞。</span>毁，蓁莽荒秽<span class="comment">雉堞，城上女垣也。</span>，因作小楼二间，与月波楼通<span class="comment">月波楼，在府城上，亦王禹偁建。○次说因竹作楼。</span>。远吞山光，平挹江濑<span class="comment">赖。</span>，幽阒<span class="comment">倾入声。</span>辽夐<span class="comment">同“迥”。</span>，不可具状<span class="comment">濑，水流沙上也。阒，寂静也。夐，远也。○写山川之景。</span>。夏宜急雨，有瀑<span class="comment">仆。</span>布声<span class="comment">飞泉悬水曰瀑布。</span>；冬宜密雪，有碎玉声。宜鼓琴，琴调和畅；宜咏诗，诗韵清绝；宜围棋，子声丁丁<span class="comment">争。</span>然；宜投壶，矢声铮铮<span class="comment">撑。</span>然。皆竹楼之所助也<span class="comment">上二句，写天时之景。下四句，写人事之景。连下六“宜”字，又下一“助”字，正见有声韵者，与竹相应而倍佳。文致隽绝。</span>。</p>

<p>公退之暇，被<span class="comment">批。</span>鹤氅<span class="comment">敞。</span>衣<span class="comment">羽衣。</span>，戴华阳巾<span class="comment">道冠。</span>，手执《周易》一卷，焚香默坐，消遣世虑。江山之外，第见风帆沙鸟，烟云竹树而已。待其酒力醒，茶烟歇，送夕阳，迎素月，亦谪居之胜概也<span class="comment">时禹偁谪贬黄州郡。○上写竹楼之景，令读者心开目朗。此写登楼之胜，则遥情独往，翩翩欲仙矣。</span>。</p>

<p>彼齐云、落星，高则高矣<span class="comment">齐云，楼名，五代韩浦建。落星，亦楼名。</span>；井幹<span class="comment">寒。</span>、丽谯，华则华矣<span class="comment">汉武帝立井幹楼，高二十丈。丽谯楼，曹韩建。</span>。止于贮妓女，藏歌舞，非骚人之事，吾所不取<span class="comment">骚，忧也。屈原作《离骚》，言遭忧也。今谓诗人为骚人。○又借四楼反照竹楼，以我幽冷，傲彼繁华。襟怀何等洒落！</span>。</p>

<p>吾闻竹工云：“竹之为瓦，仅十稔<span class="comment">饪。</span>，若重覆之，得二十稔<span class="comment">谷熟曰稔。古人谓一年为一稔，取谷一熟也。○应前竹工一段，起下“明年何处”之意。</span>。”噫！吾以至道<span class="comment">宋太宗年号。</span>乙未岁，自翰林出滁<span class="comment">除。</span>上<span class="comment">贬滁州。</span>；丙申，移广陵<span class="comment">迁扬州。</span>；丁酉，又入西掖<span class="comment">中书省曰西掖。</span>；戊戌岁除日，有齐安之命<span class="comment">黄州郡名齐安。</span>；己亥闰三月，到郡。四年之间，奔走不暇，未知明年又在何处，岂惧竹楼之易朽乎<span class="comment">细叙数年履历，如闲云野鹤，去留无定。读之可为怆然。</span>？后之人与我同志，嗣而葺之，庶斯楼之不朽也<span class="comment">以修葺望之后人，极系恋，又极旷达。</span>。</p>

<p class="kindle-cn-para-left2">冷淡萧疏，无意于安排措置，而自得之于景象之外。可以上追柳州得意诸记。起结摇曳生情，更觉蕴藉。</p>
</div>
</body></html>