<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>书洛阳名园记后李格非</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">书洛阳名园记后<br/><span class="small">李格非</span></h1>
<p>洛阳处天下之中，挟殽、黾<span class="comment">萌。</span>之阻，当秦、陇之襟喉，而赵、魏之走集，盖四方必争之地也<span class="comment">点洛阳。</span>。天下当无事则已，有事则洛阳必先受兵。予故尝曰：“洛阳之盛衰，天下治乱之候也<span class="comment">盛衰不过洛阳，而治乱关于天下。</span>。”</p>

<p>唐贞观<span class="comment">太宗年号。</span>、开元<span class="comment">明皇年号。</span>之间，公卿贵戚开馆列第于东都者，号千有馀邸<span class="comment">底。○点名园。</span>。及其乱离，继以五季<span class="comment">五代。</span>之酷，其池塘竹树，兵车蹂蹴，废而为丘墟；高亭大榭<span class="comment">谢。</span>，烟火焚燎，化而为灰烬，与唐共灭而俱亡，无馀处矣。予故尝曰：“园囿之兴废，洛阳盛衰之候也<span class="comment">兴废不过园囿，而盛衰关于洛阳。</span>。”</p>

<p>且天下之治乱，候于洛阳之盛衰而知；洛阳之盛衰，候于园囿之兴废而得<span class="comment">将“候”字倒用，甚生活。</span>。则《名园记》之作，予岂徒然哉<span class="comment">将上二段一总，写出作记意。</span>？</p>

<p>呜呼！公卿大夫方进于朝，放乎一己之私，自为之，而忘天下之治忽，欲退享此，得乎？唐之末路是已<span class="comment">感叹歔欷以收之。</span>。</p>

<p class="kindle-cn-para-left2">名园特游观之末耳，今张大其事，恢广其意，其兴废可以占盛衰，可以占治乱。至小之物，关系至大。有学有识，方有此文。</p>
</div>
</body></html>