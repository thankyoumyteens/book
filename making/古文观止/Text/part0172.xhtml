<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>谏院题名记司马光</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">谏院题名记<br/><span class="small">司马光</span></h1>
<p>古者谏无官，自公、卿、大夫至于工、商，无不得谏者<span class="comment">突然而起，高题一层。</span>。汉兴以来始置官。夫以天下之政，四海之众，得失利病，萃于一官使言之，其为任亦重矣<span class="comment">非古之无不得谏者比。谏官何等关系。</span>。居是官者，当志其大，舍其细，先其急，后其缓，专利国家，而不为身谋。彼汲汲于名者，犹汲汲于利也，其间相去何远哉<span class="comment">谏官本无利，然最易犯名。必须名利并戒，方是不为身谋。二语极精细。</span>！</p>

<p>天禧<span class="comment">真宗年号。</span>初，真宗诏置谏官六员，责其职事<span class="comment">先记谏院。</span>。庆历<span class="comment">仁宗年号。</span>中，钱君始书其名于版<span class="comment">次记题名。</span>。光恐久而漫灭，嘉祐<span class="comment">仁宗年号。</span>八年，刻著于石<span class="comment">次记易版为石。</span>。后之人将历指其名而议之曰：某也忠，某也诈，某也直，某也曲。呜呼！可不愳<span class="comment">同“惧”。</span>哉<span class="comment">结出题名之意，言下凛然。</span>？</p>

<p class="kindle-cn-para-left2">文仅百馀字，而曲折万状，包括无遗。尤妙在末后一结。后世以题名为荣，此独以题名为惧。立论不磨，文之有关世道者。</p>
</div>
</body></html>