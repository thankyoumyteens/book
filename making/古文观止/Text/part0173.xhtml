<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>义田记钱公辅</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">义田记<br/><span class="small">钱公辅</span></h1>
<p>范文正公<span class="comment">名仲淹，字希文。</span>，苏人也。平生好施与，择其亲而贫、疏而贤者，咸施之<span class="comment">三句，是一篇之总。</span>。方贵显时，置负郭常稔<span class="comment">饪。</span>之田千亩，号曰“义田”，以养济群族之人<span class="comment">点“义田”。</span>。日有食，岁有衣，嫁娶凶葬皆有赡。择族之长而贤者主其计，而时共出纳焉<span class="comment">此中大有经济。</span>。日食，人一升；岁衣，人一缣；嫁女者五十千，再嫁者三十千；娶妇者三十千，再娶者十五千；葬者如再嫁之数，葬幼者十千。族之聚者九十口，岁入给稻八百斛，以其所入，给其所聚，沛然有馀而无穷<span class="comment">此叙分给之法。</span>。屏<span class="comment">丙。</span>而家居俟代者与焉，仕而居官者罢莫给<span class="comment">又加一语，分给之法始备。</span>。此其大较也<span class="comment">一句顿住。</span>。</p>

<p>初，公之未贵显也，尝有志于是矣，而力未逮者二十年<span class="comment">言公早有此志。</span>。既而为西帅，及参大政，于是始有禄赐之入，而终其志<span class="comment">庆历二年，公出为陕西路安抚经略招讨使。三年，入为参知政事。○言公得遂其志。</span>。公既殁，后世子孙修其业，承其志，如公之存也<span class="comment">其子纯祐、纯仁、纯礼、纯粹，皆贤。祐、仁，尤行仁义。○言子孙能继公之志。</span>。公虽位充禄厚，而贫终其身。殁之日，身无以为敛，子无以为丧。惟以施贫活族之义，遗其子而已<span class="comment">收完前文。下一段引古，一段叹今，总是借客形主之法。</span>。</p>

<p>昔晏平仲敝车羸马，桓子曰：“是隐君之赐也。”晏子曰：“自臣之贵，父之族，无不乘车者；母之族，无不足于衣食者；妻之族，无冻馁者；齐国之士，待臣而举火者三百馀人。如此，而为隐君之赐乎？彰君之赐乎？”于是齐侯以晏子之觞，而觞桓子<span class="comment">罚以酒。○引古。</span>。予尝爱晏子好仁，齐侯知贤，而桓子服义也<span class="comment">受觞不辞，是服义。○并美三人。</span>。又爱晏子之仁有等级，而言有次第也。先父族，次母族，次妻族，而后及其疏远之贤。孟子曰：“亲亲而仁民，仁民而爱物。”晏子为近之<span class="comment">专美晏子。</span>。今观文正公之义田，贤于平仲。其规模远举，又疑过之<span class="comment">结到文正公。</span>。</p>

<p>呜呼！世之都三公位，享万钟禄，其邸第之雄、车舆之饰、声色之多、妻孥之富，止乎一己而已，而族之人不得其门者，岂少也哉？况于施贤乎！其下为卿，为大夫，为士，廪稍<span class="comment">去声。</span>之充<span class="comment">饩禀曰稍。</span>、奉养之厚，止乎一己而已，而族之人，操壶<span class="comment">同“葫”。</span>瓢为沟中瘠者，又岂少哉？况于它<span class="comment">同“他”。</span>人乎<span class="comment">叹今。</span>！是皆公之罪人也<span class="comment">骂世人之不义，正以赞公之义。</span>。</p>

<p>公之忠义满朝廷，事业满边隅，功名满天下，后世必有史官书之者，予可无录也<span class="comment">他人作记，必以此于起手处张大之，今只于结尾略带，高绝。</span>。独高其义，因以遗其世云。</p>

<p class="kindle-cn-para-left2">常见世之贵显者，徒自肥而已，视亲族不异路人。如公之义，不独难以望之晚近，即求之千古以上，亦不可多得。作是记者，非特以之高公之义，亦以望后世之相感而效公也。</p>
</div>
</body></html>