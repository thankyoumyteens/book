<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>纵囚论欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">纵囚论<br/><span class="small">欧阳修</span></h1>
<p>信义行于君子，而刑戮施于小人<span class="comment">两句立柱。</span>。刑入于死者，乃罪大恶极，此又小人之尤其者也<span class="comment">悬指所纵之囚。</span>。宁以义死，不苟幸生，而视死如归，此又君子之尤难者也<span class="comment">悬指囚之自归。○两“尤”字，最见精神。</span>。方唐太宗之六年，录大辟<span class="comment">闢。</span>。囚三百馀人，纵使还家，约其自归以就死。是以君子之难能，期小人之尤者以必能也<span class="comment">一断。</span>。其囚及期，而卒自归无后者，是君子之所难，而小人之所易也<span class="comment">一断。</span>。此岂近于人情哉<span class="comment">一句收紧，伏后“必本人情”句。</span>？</p>

<p>或曰：罪大恶极，诚小人矣。及施恩德以临之，可使变而为君子。盖恩德入人之深，而移人之速，有如是者矣<span class="comment">设一难，起下本旨。</span>。曰：太宗之为此，所以求此名也<span class="comment">言太宗为此，正求恩德入人之名。○劈手一接，喝破太宗一生病根，刺心刻骨。</span>。然安知夫纵之去也，不意其必来以冀免，所以纵之乎？又安知夫被纵而去也，不意其自归而必获免，所以复来乎<span class="comment">将太宗与囚之心事，一一写出，深文曲笔。</span>？夫意其必来而纵之，是上贼下之情也；意其必免而复来，是下贼上之心也<span class="comment">贼，犹盗也。</span>。吾见上下交相贼以成此名也，乌有所谓施恩德与夫知信义者哉<span class="comment">上以贼下，非真施恩德也。下以贼上，非真知信义也。○反应上文收住。</span>？不然，太宗施德于天下，于兹六年矣，不能使小人不为极恶大罪；而一日之恩，能使视死如归，而存信义，此又不通之论也<span class="comment">反复辨驳，愈驳愈快。</span>。</p>

<p>然则何为而可？曰：纵而来归，杀之无赦。而又纵之，而又来，则可知为恩德之致尔<span class="comment">又起一波。</span>。然此必无之事也<span class="comment">急转。</span>。若夫纵而来归而赦之，可偶一为之尔。若屡为之，则杀人者皆不死，是可为天下之常法乎？不可为常者，其圣人之法乎<span class="comment">提出“常法”二字，纵囚之失，显然可见。</span>？是以尧、舜、三王之治，必本于人情。不立异以为高，不逆情以干誉<span class="comment">前不说尧、舜、三王，留在后结，辞尽而意无穷。</span>。</p>

<p class="kindle-cn-para-left2">太宗纵囚，囚自来归，俱为反常之事。先以不近人情断定，末以不可为常法结之，自是千古正论。通篇雄辨深刻，一步紧一步，令无可躲闪处。此等笔力，如刀斫斧截，快利无双。</p>
</div>
</body></html>