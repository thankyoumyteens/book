<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>送杨寘序欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">送杨寘序<br/><span class="small">欧阳修</span></h1>
<p>予尝有幽忧之疾，退而闲居，不能治也。既而学琴于友人孙道滋，受宫声数引，久而乐之，不知其疾之在体也<span class="math-super"><span class="comment">先自记往事，提出学琴，送杨子意在此。</span></span>。</p>

<p>夫琴之为技小矣<span class="comment">顿挫。</span>，及其至也，大者为宫，细者为羽<span class="comment">该商角徵。</span>。操弦骤作，忽然变之<span class="comment">声以情迁。</span>，急者悽然以促，缓者舒然以和，如崩崖裂石，高山出泉，而风雨夜至也；如怨夫寡妇之叹息，雌雄雍雍之相鸣也。其忧深思远，则舜与文王、孔子之遗音也；悲愁感愤，则伯奇孤子、屈原忠臣之所叹也<span class="comment">伯奇，尹吉甫子。吉甫听后妻之言，疑而逐之。伯奇事后母孝，自伤无罪，投河死。屈原，楚怀王臣，被放作《离骚》。○借景形容，连作三四叠，乃韩、欧得意之笔。</span>。喜怒哀乐，动人必深<span class="comment">二句为下转笔。</span>，而纯古淡泊，与夫尧舜三代之言语、孔子之文章、《易》之忧患、《诗》之怨刺无以异<span class="comment">必如此写，方不是琵琶与筝。</span>。其能听之以耳，应之以手，取其和者，道其湮郁，写其幽思，则感人之际，亦有至者焉<span class="comment">写琴至此极尽。</span>。</p>

<p>予友杨君<span class="comment">入杨子。</span>，好学有文，累以进士举，不得志。及从荫调，为尉于剑浦，区区在东南数千里外，是其心固有不平者。且少又多疾，而南方少医药，风俗饮食异宜。以多疾之体，有不平之心，居异宜之俗，其能郁郁以久乎<span class="comment">三句，总摄“幽忧”意，情至而语深。</span>？然欲平其心以养其疾，于琴亦将有得焉<span class="comment">读至此，则知通篇之说琴，意不在琴也。止借琴以释其幽忧耳。</span>。故予作琴说以赠其行。且邀道滋酌酒，进琴以为别<span class="comment">一结泠然。</span>。</p>

<p class="kindle-cn-para-left2">送友序，竟作一篇琴说，若与送友绝不相关者。及读至末段，始知前幅极力写琴处，正欲为杨子解其郁郁耳。文能移情，此为得之。</p>
</div>
</body></html>