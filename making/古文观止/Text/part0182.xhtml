<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>五代史宦者传论欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">五代史宦者传论<br/><span class="small">欧阳修</span></h1>
<p>自古宦者乱人之国，其源深于女祸。女，色而已，宦者之害，非一端也<span class="comment">自来妇与寺只是并提，此特与极力分出。</span>。</p>

<p>盖其用事也近而习，其为心也专而忍<span class="comment">先总挈二句，是宦者为害之根，下文俱从此转出。</span>。能以小善中人之意，小信固人之心，使人主必信而亲之<span class="comment">宦者之害，一转。</span>。待其已信，然后惧以祸福而把持之。虽有忠臣、硕士列于朝廷，而人主以为去己疏远，不若起居饮食、前后左右之亲为可恃也<span class="comment">宦者之害，二转。</span>。故前后左右者日益亲，则忠臣、硕士日益疏，而人主之势日益孤。势孤，则惧祸之心日益切，而把持者日益牢。安危出其喜怒，祸患伏于帷闼，则向之所谓可恃者，乃所以为患也<span class="comment">宦者之害，三转。</span>。患已深而觉之，欲与疏远之臣图左右之亲近，缓之则养祸而益深，急之则挟人主以为质<span class="comment">至。</span>。虽有圣智，不能与谋<span class="comment">宦者之害，四转。</span>。谋之而不可为，为之而不可成，至其甚，则俱伤而两败。故其大者亡国，其次亡身，而使奸豪得借以为资而起，至抉<span class="comment">渊入声。</span>其种类，尽杀以快天下之心而后已<span class="comment">董卓因而亡汉，朱温因而篡唐，千古同辙。○宦者之害，五转。</span>。此前史所载宦者之祸常如此者，非一世也<span class="comment">应前“自古”二字，总兜一句。</span>。</p>

<p>夫为人主者，非欲养祸于内而疏忠臣、硕士于外，盖其渐积而势使之然也<span class="comment">放宽一步，正是打紧一步。履霜之戒，可不慎欤？</span>。夫女色之惑，不幸而不悟，则祸斯及矣。使其一悟，捽<span class="comment">卒。</span>而去之可也<span class="comment">持头发曰捽。</span>。宦者之为祸，虽欲悔悟，而势有不得而去也，唐昭宗之事是已<span class="comment">昭宗与崔胤谋诛宦官。宦官惧。刘季述等乃以银挝画地，数上罪数十，幽上于少阳院，而立太子裕。</span>。故曰“深于女祸”者，谓此也。可不戒哉<span class="comment">结段申前“深于女祸”一句，最深切著明，可为痛戒。</span>？</p>

<p class="kindle-cn-para-left2">宦官之祸，至汉、唐而极。篇中详悉写尽，凡作无数层次，转折不穷，只是“深于女祸”一句意。名论卓然，可为千古龟鉴。</p>
</div>
</body></html>