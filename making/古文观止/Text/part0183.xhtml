<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>相州昼锦堂记欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">相州昼锦堂记<br/><span class="small">欧阳修</span></h1>
<p>仕宦而至将相，富贵而归故乡，此人情之所荣，而今昔之所同也<span class="comment">富贵归故乡，犹当昼而锦，何荣如之？《史记》:“富贵不归故乡，如衣绣夜行，谁知之者？”昼锦之说本此。○四句，乃一篇大意。</span>。盖士方穷时，困厄闾里，庸人孺子皆得易而侮之，若季子不礼于其嫂<span class="comment">苏秦，字季子，说秦，大困而归，嫂不为炊。</span>，买臣见弃于其妻<span class="comment">朱买臣家贫，采薪自给。妻羞之，求去。买臣笑曰：“待吾富贵当报汝。”妻怒曰：“从君终饿死。”买臣不能留，即去。</span>。一旦高车驷马，旗旄导前，而骑卒拥后，夹道之人相与骈肩累迹，瞻望咨嗟，而所谓庸夫愚妇者，奔走骇汗，羞愧俯伏，以自悔罪于车尘马足之间<span class="comment">历数世态炎凉，何等痛切。</span>。此一介之士得志于当时，而意气之盛，昔人比之衣锦之荣者也<span class="comment">数句收拾前文，振起下意。</span>。</p>

<p>惟大丞相魏国公则不然<span class="comment">韩琦，字稚圭，封魏国公。○一句撇过上文。</span>。公，相<span class="comment">去声。</span>人也<span class="comment">相州，今河南彰德府安阳县。○伏句。</span>。世有令德，为时名卿。自公少时，已擢高科，登显士。海内之士闻下风而望馀光者，盖亦有年矣。所谓将相而富贵，皆公所宜素有<span class="comment">应起二句。</span>。非如穷厄之人侥幸得志于一时，出于庸夫愚妇之不意，以惊骇而夸耀之也<span class="comment">翻季子、买臣一段。</span>。然则高牙大纛，不足为公荣；桓圭袞裳，不足为公贵<span class="comment">高牙，车轮之牙。大纛，车上羽葆幢。桓圭，三公所执。袞裳，三公所服。</span>。惟德被生民，而功施社稷，勒之金石，播之声诗，以耀后世而垂无穷，此公之志而士亦以此望于公也。岂止夸一时而荣一乡哉<span class="comment">此又道公平生之志，以见异于季子、买臣处。</span>？</p>

<p>公在至和中<span class="comment">至和，仁宗年号。</span>，尝以武康之节，来治于相<span class="comment">以武康节度来知相州。是富贵而归故乡也。</span>，乃作昼锦之堂于后圃<span class="comment">点题。</span>。既又刻诗于石，以遗相人。其言以快恩仇、矜名誉为可薄，盖不以昔人所夸者为荣，而以为戒。于此见公之视富贵为何如，而其志岂易量哉<span class="comment">就诗中之言，见其轻富贵，而不以昼锦为荣，为韩公解释最透。</span>？故能出入将相<span class="comment">公先经略西夏，后同平章事。</span>，勤劳王家，而夷险一节<span class="comment">夷，平时。险，处难。一节，谓一致也。</span>。至于临大事，决大议，垂绅正笏，不动声色，而措天下于泰山之安，可谓社稷之臣矣<span class="comment">公在谏垣，前后凡七十馀疏。及为相，劝上早定皇嗣，以安天下。故曰“临大事”云云。○此段所称皆是实事。初无溢美。</span>。其丰功盛烈所以铭彝鼎而被弦歌者<span class="comment">应前“勒金石，播声诗”二句。</span>，乃邦家之光，非闾里之荣也<span class="comment">一篇结穴只二语。笔力千钧。</span>。</p>

<p>余虽不获登公之堂，幸尝窃诵公之诗，乐公之志有成，而喜为天下道也。于是乎书<span class="comment">拈出作记意。</span>。</p>

<p class="kindle-cn-para-left2">魏公、永叔，岂皆以昼锦为荣者？起手便一笔撇开，以后俱从第一层立议，此古人高占地步处。按魏公为相，永叔在翰林。人曰：“天下文章，莫大于是。”即《昼锦堂记》。以永叔之藻采，著魏公之光烈，正所谓天下莫大之文章。</p>
</div>
</body></html>