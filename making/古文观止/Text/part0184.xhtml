<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>丰乐亭记欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">丰乐亭记<br/><span class="small">欧阳修</span></h1>
<p>修既治滁<span class="comment">除。</span>之明年<span class="comment">滁，滁州，在淮东。时公守是州。</span>，夏，始饮滁水而甘<span class="comment">始饮而甘，明初至滁未暇知水甘也。只此句，意极含蓄。</span>。问诸滁人，得于州南百步之近<span class="comment">出其处。</span>。其上则丰山耸然而特立<span class="comment">陪一上。</span>，下则幽谷窈然而深藏<span class="comment">陪一下。</span>，中有清泉滃<span class="comment">翁上声。</span>然而仰出<span class="comment">出泉。</span>。俯仰左右，顾而乐之<span class="comment">再陪左右。</span>，于是疏泉凿石，辟地以为亭，而与滁人往游其间<span class="comment">出亭。○以上叙亭之景，当滁之胜。末带“与滁人”句，为下文发论张本。</span>。</p>

<p>滁于五代干戈之际，用武之地也<span class="comment">五代，梁、唐、晋、汉、周也。○议论忽开一篇结构。</span>。昔太祖皇帝<span class="comment">赵匡胤。</span>尝以周师破李景<span class="comment">南唐。</span>兵十五万于清流山下，生擒其将皇甫晖、姚凤于滁东门之外，遂以平滁<span class="comment">周主柴世宗征淮南，唐人恐，皇甫晖、姚凤退保清流关，关在滁州西南，世宗命匡胤突阵而入，晖等走入滁，生擒之。○此滁所为用武之地，不能丰乐，以起下文。</span>。修尝考其山川，按其图记，升高以望清流之关，欲求晖、凤就擒之所，而故老皆无在者，盖天下之平久矣<span class="comment">就平滁想出天下之平，一往深情，是龙门得意之笔。</span>。自唐失其政，海内分裂，豪杰并起而争，所在为敌国者，何可胜<span class="comment">升。</span>数<span class="comment">上声。○宕开一笔，不独说滁也。</span>？及宋受天命，圣人出而四海一。向之凭恃险阻，刬<span class="comment">产。</span>削消磨，百年之间，漠然徒见山高而水清。欲问其事，而遗老尽矣<span class="comment">再叠一笔，虚神不尽。</span>。今滁<span class="comment">单接“今滁”。</span>介江淮之间，舟车商贾、四方宾客之所不至，民生不见外事而安于畎亩衣食，以乐生送死。而孰知上之功德，休养生息，涵煦<span class="comment">许。</span>于百年之深也<span class="comment">归重上之功德，是为“丰乐”之所由来。凡作数层跌宕，方落到此句。文致生动不迫。</span>。</p>

<p>修之来此，乐其地僻而事简，又爱其俗之安闲<span class="comment">应“舟车商贾”数句。</span>。既得斯泉于山谷之间，乃日与滁人仰而望山，俯而听泉，掇幽芳<span class="comment">春。</span>而荫乔木<span class="comment">夏。</span>，风霜冰雪，刻露清秀<span class="comment">峭刻呈露，清爽秀出。○秋冬。</span>，四时之景无不可爱。又幸其民乐其岁物之丰成，而喜与予游也<span class="comment">点出题面，应转“与滁人往游”句。</span>。因为本其山川，道其风俗之美，使民知所以安此丰年之乐者，幸生无事之时也<span class="comment">结出作记意，应转“休养生息”句。</span>。</p>

<p>夫宣上恩德，以与民共乐，刺史之事也。遂书以名其亭焉<span class="comment">收极端庄郑重。妙绝。</span>。</p>

<p class="kindle-cn-para-left2">作记游文，却归到大宋功德休养生息所致，立言何等阔大！其俯仰今昔，感慨系之，又增无数烟波。较之柳州诸记，是为过之。</p>
</div>
</body></html>