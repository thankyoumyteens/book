<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>张益州画像记苏洵</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">张益州画像记<br/><span class="small">苏洵</span></h1>
<p>至和<span class="comment">仁宗年号。</span>元年秋，蜀人传言有寇至边。边军夜呼，野无居人<span class="comment">四语写出将乱光景。</span>。妖言流闻，京师震惊。方命择帅，天子曰：“毋养乱，毋助变，众言朋兴，朕志自定。外乱不作，变且中起。既不可以文令，又不可以武竞，惟朕一二大吏。孰为能处兹文、武之间，其命往抚朕师<span class="comment">代天子言，便是天子气象。且语语为下伏根。</span>。”乃推曰<span class="comment">众推也。</span>:“张公方平其人。”天子曰：“然。”公以亲辞，不可，遂行。冬十一月，至蜀。至之日，归屯军，撤守备<span class="comment">伏根。</span>。使谓郡县：“寇来在吾，无尔劳苦。”明年正月朔旦，蜀人相庆如他日，遂以无事。又明年正月，相告留公像于净众寺。公不能禁<span class="comment">叙事简严，质而不俚。</span>。</p>

<p>眉阳苏洵言于众曰：“未乱易治也，既乱易治也。有乱之萌，无乱之形，是谓将乱。将乱难治。不可以有乱急，亦不可以无乱弛<span class="comment">有乱急，无乱弛，即上不可以武竞，不可以文令意。</span>。惟是元年之秋，如器之敧<span class="comment">溪。</span>，未坠于地<span class="comment">敧，不正也。</span>。惟尔张公，安坐于其旁，颜色不变，徐起而正之。既正，油然而退，无矜容<span class="comment">得坐镇之体，即上归屯撤守意。</span>。为天子牧小民不倦，惟尔张公。尔繄以生，惟尔父母<span class="comment">以下至“不忍为也”，皆述张公之言，发挥本意。</span>。且公尝为我言：‘民无常性，惟上所待。人皆曰蜀人多变，于是待之以待盗贼之意，而绳之以绳盗贼之法。重足屏<span class="comment">丙。</span>息之民，而以碪<span class="comment">斟。</span>斧令，于是民始忍以其父母妻子之所仰赖之身，而弃之于盗贼，故每每大乱。夫约之以礼，驱之以法，惟蜀人为易。至于急之而生变，虽齐、鲁亦然。吾以齐、鲁待蜀人，而蜀人亦自以齐、鲁之人待其身。若夫肆意于法律之外，以威劫齐民<span class="comment">齐等之民。</span>，吾不忍为也<span class="comment">此段议论，皆从上叙事中发出，虽称道张公，实回护蜀人，盖先生本蜀人，不得不回护也。</span>。’呜呼！爱蜀人之深，待蜀人之厚，自公而前，吾未始见也。”皆再拜稽首曰：“然<span class="comment">收拾前文，下乃拈出画像意。</span>。”</p>

<p>苏洵又曰：“公之恩在尔心，尔死，在尔子孙。其功业在史官<span class="comment">叠下三“在”字，错落有致。</span>，无以像为也。且公意不欲。如何<span class="comment">先作一折。</span>? ”皆曰：“公则何事于斯？虽然，于我心有不释焉。今夫平居闻一善，必问其人之姓名与其邻里之所在，以至于其长短、小大、美恶之状，甚者或诘其平生所嗜好，以想见其为人。而史官亦书之于其传，意使天下之人，思之于心，则存之于目。存之于目，故其思之于心也固。由此观之，像亦不为无助<span class="comment">此段就人之至情上，曲曲写出留像意，文势激昂，笔墨精采。</span>。”苏洵无以诘，遂为之记。</p>

<p>公南京人，为人慷慨有大节，以度量雄天下。天下有大事，公可属<span class="comment">祝。○数语应篇首，以起扬颂意。</span>。系<span class="comment">係。</span>之以诗曰：天子在祚，岁在甲午。西人传言，有寇在垣。庭有武臣，谋夫如云。天子曰嘻，命我张公<span class="comment">舍武臣、谋夫不用，而特用张公。</span>。公来自东，旗纛舒舒。西人聚观，于巷于涂。谓公暨暨，公来于于<span class="comment">暨暨，果毅貌。于于，自足貌。</span>。公谓西人：“安尔室家，无敢或讹。讹言不祥，往即尔常。春尔条<span class="comment">挑。</span>桑，秋尔涤场<span class="comment">条，枝落也。○此乃是常。是归屯撤守实际。</span>。”西人稽首，公我父兄。公在西囿，草木骈骈。公宴其僚，伐鼓渊渊<span class="comment">骈骈，并茂也。渊渊，鼓声平和不暴怒也。○就归屯撤守描写。</span>。西人来观，祝公万年。有女娟娟，闺闼闲闲。有童哇哇<span class="comment">蛙。</span>，亦既能言<span class="comment">娟娟，美好貌。闲闲，自得貌。哇哇，小儿啼也。</span>。昔公未来，期汝弃捐<span class="comment">倒转二句，妙。</span>。禾麻芃芃<span class="comment">蓬。</span>，仓庾崇崇<span class="comment">芃芃，美盛貌。</span>。嗟我妇子，乐此岁丰<span class="comment">是归屯撤守后效。</span>。公在朝廷，天子股肱。天子曰归，公敢不承<span class="comment">转到公归留像。</span>？作堂严严，有庑有庭。公像在中，朝服冠缨。西人相告，无敢逸荒。公归京师，公像在堂<span class="comment">结有馀韵。</span>。</p>

<p class="kindle-cn-para-left2">前叙事，后议论。叙事古劲，而议论许多斡旋回护，尤高。末一段，写像处说不必有像，而亦不可无像。三、四转折，殊为深妙。系诗一结，更见风雅遗音。</p>
</div>
</body></html>