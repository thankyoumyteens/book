<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>范增论苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">范增论<br/><span class="small">苏轼</span></h1>
<p>汉用陈平计，间疏楚君臣。项羽疑范增与汉有私，稍夺其权。增大怒曰：“天下事大定矣，君王自为之，愿赐骸骨归卒伍。”归未至彭城，疽发背死。苏子曰：增之去善矣。不去，羽必杀增<span class="comment">略一扬。</span>。独恨其不早耳<span class="comment">劈下一断，作冒。</span>。</p>

<p>然则当以何事去<span class="comment">故作问。</span>？增劝羽杀沛公，羽不听，终以此失天下，当于是去耶<span class="comment">故作问。</span>？曰：否。增之欲杀沛公，人臣之分也。羽之不杀，犹有君人之度也。增曷为以此去哉<span class="comment">故作答。○故作问答，以起下正意。</span>? 《易》曰：“知几其神乎！”《诗》曰：“相彼雨雪，先集维霰<span class="comment">线。○霰，雪之始凝者也。将大雨雪，必先微温。雪自上下，遇温气而搏，谓之霰。久而寒胜，则大雪矣。○先引《诗》、《易》语，文势不迫。</span>。”增之去，当于羽杀卿子冠军时也<span class="comment">义帝命宋义为上将，号曰卿子冠军，后为项羽所杀。○通篇只一句断尽。</span>。陈涉之得民也，以项燕、扶苏<span class="comment">陈涉初起兵，假楚将项燕、秦太子扶苏为名。二人已死，陈涉诈称，以感动人心。○借陈涉引起项氏。</span>。项氏之兴也，以立楚怀王孙心。而诸侯叛之也，以弑义帝<span class="comment">楚怀王入秦，无罪而亡，楚人怜之。南公曰：“楚虽三户，亡秦必楚。”范增劝项梁求楚怀王孙名心者，立以为楚怀王。项羽阳尊怀王为义帝，阴使人弑之。○此言楚之盛衰系于义帝之存亡。</span>。且义帝之立，增为谋主矣。义帝之存亡，岂独为楚之盛衰，亦增之所与同祸福也。未有义帝亡而增独能久存者也<span class="comment">此言义帝之存亡关乎范增之祸福。</span>。羽之杀卿子冠军也，是弑义帝之兆也。其弑义帝，则疑增之本也，岂必待陈平哉<span class="comment">三人生死去就，最相关涉。推原出来，正见增之去，当于杀卿子冠军时也。</span>？物必先腐也，而后虫生之；人必先疑也，而后谗入之。陈平虽智，安能间无疑之主哉<span class="comment">反振二句，结过疑增不待陈平意。</span>？</p>

<p>吾尝论义帝天下之贤主也。独遣沛公入关，不遣项羽<span class="comment">借遣沛公引起识卿子冠军。</span>；识卿子冠军于稠人之中，而擢以为上将。不贤而能如是乎<span class="comment">叹义帝之贤，以起羽与义帝势不两立。</span>？羽既矫杀卿子冠军，义帝必不能堪。非羽弑帝，则帝杀羽。不待智者而后知也<span class="comment">申上“羽杀卿子冠军，是弑义帝之兆”句。</span>。增始劝项梁立义帝，诸侯以此服从；中道而弑之，非增之意也。夫岂独非其意，将必力争而不听也<span class="comment">空中著想，妙。</span>。不用其言而杀其所立，羽之疑增，必自是始矣<span class="comment">申上“弑义帝则疑增之本”句。</span>。</p>

<p>方羽杀卿子冠军，增与羽比肩而事义帝<span class="comment">救赵时，项羽为次将，范增为末将，故曰“比肩事义帝”。</span>，君臣之分未定也。为增计者，力能诛羽则诛之，不能则去之，岂不毅然大丈夫也哉<span class="comment">代增处置一番。</span>？增年已七十，合则留，不合则去。不以此时明去就之分，而欲依羽以成功名，陋矣<span class="comment">责增之不能知几，由于不明去就之分，最有关锁。</span>！虽然，增，高帝之所畏也。增不去，项羽不亡。呜呼！增亦人杰也哉<span class="comment">结尾作赞叹语，尽抑扬之致。</span>！</p>

<p class="kindle-cn-para-left2">前半多从实处发议，后半多从虚处设想。只就增去不能早处，层层驳入，段段回环，变幻无端，不可测识。</p>
</div>
</body></html>