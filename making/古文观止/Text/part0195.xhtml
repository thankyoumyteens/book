<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>留侯论苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">留侯论<br/><span class="small">苏轼</span></h1>
<p>古之所谓豪杰之士，必有过人之节<span class="comment">伏能忍。</span>，人情有所不能忍者。匹夫见辱，拔剑而起，挺身而斗，此不足为勇也<span class="comment">不能忍者。</span>。天下有大勇者，卒<span class="comment">猝。</span>然临之而不惊，无故加之而不怒，此其所挟持者甚大，而其志甚远也<span class="comment">能忍者。○能忍不能忍，是一篇主意。</span>。</p>

<p>夫子房受书于圯<span class="comment">夷。</span>上之老人也，其事甚怪<span class="comment">楚人谓桥为圯。《史记》：张良尝游下邳圯上，有一老父，衣褐至良所，直堕其履圯下，顾谓良曰：“孺子，下取履！”良愕然，欲殴之。为其老，强忍下取履。父曰：“履我！”良业为取履，因长跪履之。父以足受，笑而去。去里所，复还曰：“孺子可教矣。”约后五日平明，会圯上。怒良后至者再。最后出一编书曰：“读此则为王者师矣。后十年兴。十三年，孺子见我济北谷城山下，黄石即我矣。”遂去，不复见。○入事。</span>。然亦安知其非秦之世有隐君子者，出而试之？观其所以微见其意者，皆圣贤相与警戒之义，而世不察，以为鬼物，亦已过矣<span class="comment">看老人事，非渺茫鬼怪。特作翻案，妙。</span>。且其意不在书<span class="comment">深入一层发议，此句乃一篇之头也。</span>。当韩之亡、秦之方盛也，以刀锯鼎镬待天下之士，其平居无罪夷灭者不可胜<span class="comment">升。</span>数<span class="comment">上声。</span>。虽有贲<span class="comment">孟贲。</span>、育<span class="comment">夏育。</span>，无所获施。夫持法太急者，其锋不可犯，而其势未可乘<span class="comment">有大勇者，当此时自能忍之。</span>。子房不忍忿忿之心，以匹夫之力，而逞于一击之间。当此之时，子房之不死者，其间不能容发，盖亦危矣<span class="comment">良，韩人，其先五世相韩。秦灭韩，良欲为韩报仇。求得力士，为铁椎重百二十斤，狙击秦皇帝博浪沙中，误中副车。秦皇帝大怒，大索天下十日，弗获。○此正不能忍之故。先抑一笔。</span>。千金之子，不死于盗贼。何者？其身可爱，而盗贼之不足以死也。子房以盖世之才，不为伊尹、太公之谋，而特出于荆轲、聂政<span class="comment">两刺客。</span>之计，以侥幸于不死<span class="comment">再抑一笔。</span>，此圯上老人所为深惜者也<span class="comment">惜其不能忍。</span>。是故倨傲鲜<span class="comment">上声。</span>腆<span class="comment">忝。</span>而深折之<span class="comment">鲜腆，言不为礼也。</span>。彼其能有所忍也，然后可以就大事，故曰“孺子可教也”<span class="comment">此段见老人以一“忍”字造就子房。是解上文“意不在书”一句。</span>。</p>

<p>楚庄王伐郑，郑伯肉袒牵羊以迎。庄王曰：“其主能下人，必能信用其民矣。”遂舍之<span class="comment">郑伯能忍。</span>。句践之困于会稽，而归臣妾于吴者，三年而不倦<span class="comment">句践能忍。</span>。且夫有报人之志，而不能下人者，是匹夫之刚也<span class="comment">此下又提前语申论之。前只虚括，此乃实发。</span>。夫老人者，以为子房才有馀，而忧其度量之不足，故深折其少年刚锐之气，使之忍小忿而就大谋。何则？非有平生之素，卒然相遇于草野之间，而命以仆妾之役，油然而不怪者，此固秦皇之所不能惊，而项籍之所不能怒也<span class="comment">子房之于老人，可谓卒然临之而不惊，无故加之而不怒矣。虽有秦皇、项籍，亦不能惊而怒之也。○此段极写子房之能忍，以见其为天下之大勇。</span>。</p>

<p>观夫高祖之所以胜，项籍之所以败者，在能忍与不能忍之间而已矣<span class="comment">忽推论到高祖、项籍，正欲说归子房。</span>。项籍唯不能忍，是以百战百胜而轻用其锋；高祖忍之，养其全锋而待其敝，此子房教之也<span class="comment">高祖能忍，由子房教之，所谓“忍小忿而就大谋”者以此。</span>。当淮阴破齐而欲自王，高祖发怒，见于词色。由是观之，犹有刚强不能忍之气，非子房其谁全之<span class="comment">淮阴侯韩信请为假王，汉王大怒，张良蹑汉王足，因附耳语，汉王悟，立信为齐王。○举一事，以明子房教高祖能忍。</span>！</p>

<p>太史公疑子房以为魁梧奇伟，而其状貌乃如妇人女子，不称<span class="comment">去声。</span>其志气<span class="comment">《史记·留侯世家》赞：“余以为其人计魁梧奇伟，至见其图，状貌如妇人好女。”</span>。呜呼！此其所以为子房欤<span class="comment">淡语作收，含蓄多少！</span>！</p>

<p class="kindle-cn-para-left2">人皆以受书为奇事，此文得意在“且其意不在书”一句撇开，拿定“忍”字发议。滔滔如长江大河，而浑浩流转，变化曲折之妙，则纯以神行乎其间。</p>
</div>
</body></html>