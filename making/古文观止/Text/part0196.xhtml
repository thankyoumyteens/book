<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>贾谊论苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">贾谊论<br/><span class="small">苏轼</span></h1>
<p>非才之难，所以自用者实难。惜乎！贾生，王者之佐，而不能自用其才也<span class="comment">贾谊，雒阳人，年二十馀文帝召以为博士，一岁中至大中大夫。天子议以为贾生任公卿之位，绛、灌之属尽害之，乃短贾生，帝于是疏之，出为长沙王太傅。后召对宣室，拜为梁王太傅。因上疏曰：“臣窃惟今之事势，可为痛哭者一，可为流涕者二，可为长太息者六。”帝虽纳其言，而终不见用。卒以自伤哭泣而死，年三十三。○一起断尽，立一篇主意。</span>。</p>

<p>夫君子之所取者远，则必有所待；所就者大，则必有所忍。古之贤人，皆负可致之才，而卒不能行其万一者，未必皆其时君之罪，或者其自取也<span class="comment">以其不能待且忍，故云自取。○申“不能自用其才”句。</span>。</p>

<p>愚观贾生之论，如其所言，虽三代何以远过？得君如汉文，犹且以不用死。然则是天下无尧、舜，终不可有所为耶<span class="comment">冷语破的。</span>？仲尼圣人，历试于天下，苟非大无道之国，皆欲勉强扶持，庶几一日得行其道。将之荆，先之以冉有，申之以子夏<span class="comment">荆，楚本号。将适楚，而先使二子继往者，盖欲观楚之可仕与否，而谋其可处之位欤。</span>。君子之欲得其君，如此其勤也<span class="comment">得君勤。一引。</span>。孟子去齐，三宿而后出昼，犹曰：“王其庶几召我。”君子之不忍弃其君，如此其厚也<span class="comment">爱君厚。一引。</span>。公孙丑问曰：“夫子何为不豫？”孟子曰：“方今天下，舍我其谁哉？而吾何为不豫？”君子之爱其身，如此其至也<span class="comment">爱身至。一引。</span>。夫如此而不用，然后知天下果不足与有为，而可以无憾矣<span class="comment">得此一锁，方可接到贾生。</span>。若贾生者，非汉文之不能用生，生之不能用汉文也<span class="comment">此段说出得君勤、爱君厚、爱身至，必如是始可以无憾。摹写古圣贤用世之不苟，以责贾生。见得贾生欲得君甚勤，但爱君不厚，爱身不至耳。故曰“生之不能用汉文也”，甚有意味。</span>。</p>

<p>夫绛侯亲握天子玺而授之文帝<span class="comment">帝初封代王，孝惠无嗣，大臣迎立之。始至渭桥，大尉勃跪上天子玺符。</span>，灌婴连兵数十万，以决刘、吕之雌雄<span class="comment">高后时，诸吕欲危刘氏。大将军灌婴，与齐王襄连和，以待吕氏之变，共诛之。</span>，又皆高帝之旧将，此其君臣相得之分，岂特父子骨肉手足哉？贾生，洛阳之少年。欲使其一朝之间，尽弃其旧而谋其新，亦已难矣<span class="comment">此言其上疏中之意。○此段发明贾生不善用才之故。</span>。为贾生者，上得其君，下得其大臣，如绛、灌之属，优游浸渍<span class="comment">恣。</span>而深交之，使天子不疑，大臣不忌，然后举天下而唯吾之所欲为，不过十年，可以得志<span class="comment">代为贾生画策。</span>。安有立谈之间，而遽为人“痛哭”哉<span class="comment">责倒贾生，觉《治安》等篇，俱属无谓。</span>！观其过湘为赋以吊屈原<span class="comment">有“造托湘流兮，敬吊先生”句。</span>，萦纡郁闷，趯<span class="comment">同跃。</span>然有远举之志<span class="comment">有“予独抑郁其谁语？凤缥缥其高逝兮，夫固自引而远去”句。</span>。其后以自伤哭泣，至于夭绝<span class="comment">梁王骑堕马而死，贾生自伤为傅无状，哭泣岁馀，亦死。</span>。是亦不善处穷者也<span class="comment">不善处穷，即不能自用意。</span>。夫谋之一不见用，则安知终不复用也？不知默默以待其变，而自残至此<span class="comment">文情开宕。</span>。呜呼！贾生志大而量小，才有馀而识不足也<span class="comment">总断二句，是“不能用汉文”之本，一字一惜。</span>。</p>

<p>古之人，有高世之才，必有遗俗之累。是故非聪明睿<span class="comment">胃。</span>智不惑之主，则不能全其用。古今称苻<span class="comment">扶。</span>坚得王猛于草茅之中，一朝尽斥去其旧臣，而与之谋。彼其匹夫略有天下之半，其以此哉<span class="comment">秦王苻坚，因吕婆楼以招王猛。一见大悦，自谓如刘玄德之遇诸葛孔明也，乃以国事任之。○借苻坚能用王猛，正归过汉文不能用贾生，此一转尤妙。</span>！愚深悲生之志，故备论之。亦使人君得如贾生之臣，则知其有狷介之操，一不见用，则忧伤病沮，不能复振<span class="comment">二十一字为一句。○补出人主当怜才意。</span>。而为贾生者，亦谨其所发哉<span class="comment">仍归结到本身上去。○双关作收，深情远想，无限低徊。</span>！</p>

<p class="kindle-cn-para-left2">贾生有用世之才，卒废死于好贤之主。其病原欲疏间绛、灌旧臣，而为之痛哭，故自取疏废如此。所谓不能“谨其所发”也。末以苻坚用王猛责人君以全贾生之才，更有不尽之意。</p>
</div>
</body></html>