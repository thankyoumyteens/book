<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>晁错论苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">晁错论<br/><span class="small">苏轼</span></h1>
<p>天下之患，最不可为者，名为治平无事，而其实有不测之忧<span class="comment">暗说景帝时诸侯强大。</span>。坐观其变，而不为之所，则恐至于不可救<span class="comment">开。</span>。起而强为之，则天下狃<span class="comment">钮。</span>于治平之安，而不吾信<span class="comment">狃，习也。○阖。暗说晁错建言削诸侯。</span>。惟仁人君子豪杰之士，为能出身为天下犯大难，以求成大功<span class="comment">三句为一篇关键。</span>。此固非勉强期月之间，而苟以求名之所能也<span class="comment">暗说晁错非其伦。○一段是冒。</span>。天下治平<span class="comment">暗说景帝时。</span>，无故而发大难之端<span class="comment">暗说削七国。</span>。吾发之，吾能收之，然后有辞于天下<span class="comment">所谓出身犯难。</span>。事至而循循焉欲去之<span class="comment">暗说错居守。</span>，使他人任其责<span class="comment">暗说使天子将。</span>。则天下之祸，必集于我<span class="comment">暗说诛错。○一段是承。○以上两段，摄尽通篇大意。</span>。</p>

<p>昔者晁<span class="comment">潮。</span>错尽忠为汉，谋弱山东之诸侯。山东诸侯并起，以诛错为名。而天子不之察，以错为之说<span class="comment">景帝三年，晁错患七国强大，请削诸侯郡县。吴王濞、胶西王卬、胶东王雄渠、菑川王贤、济南王辟光、楚王戊、赵王遂，合兵反。罪状晁错，欲共诛之。帝与错议出军事，错欲令上自将，而身居守。袁盎素与错有隙，因言唯斩错可以谢诸侯，帝遂斩错东市。○入事。</span>。天下悲错之以忠而受祸，不知错有以取之也<span class="comment">一句断定，全篇俱发此句。</span>。</p>

<p>古之立大事者，不惟有超世之才，亦必有坚忍不拔之志<span class="comment">惟坚忍不拔，故能从容收功。伏下“徐”字，反照下“骤”字。</span>。昔禹之治水，凿龙门，决大河，而放之海。方其功之未成也，盖亦有溃<span class="comment">会。</span>冒冲突可畏之患，惟能前知其当然，事至不惧而徐为之图，是以得至于成功<span class="comment">借禹作证，为立论之根。</span>。夫以七国之强，而骤削之<span class="comment">不能“徐为之图”。</span>，其为变岂足怪哉<span class="comment">不能“前知其当然”。</span>？错不于此时捐其身，为天下当大难之冲而制吴、楚之命，乃为自全之计，欲使天子自将而己居守<span class="comment">一句指出晁错破绽。通篇从此发议。</span>。且夫发七国之难者谁乎<span class="comment">紧喝一句。</span>？己欲求其名<span class="comment">应前“求名”。</span>，安所逃其患<span class="comment">应前“祸”字。</span>？以自将之至危，与居守之至安，己为难首，择其至安，而遗天子以其至危，此忠臣义士所以愤怨而不平者也<span class="comment">断尽晁错，与袁盎何与耶？</span>。当此之时，虽无袁盎，亦未免于祸<span class="comment">承上递下。</span>。何者？己欲居守，而使人主自将，以情而言，天子固已难之矣，而重违其议，是以袁盎之说得行于其间<span class="comment">正见受祸皆错自取。</span>。使吴、楚反，错以身任其危，日夜淬<span class="comment">翠。</span>砺<span class="comment">火入水为淬。砺，磨也。</span>，东向而待之，使不至于累其君，则天子将恃之以为无恐。虽有百盎，可得而间哉<span class="comment">此段是代为错计，作正意收住。</span>？</p>

<p>嗟夫！世之君子欲求非常之功，则无务为自全之计<span class="comment">又唤醒。</span>。使错自将而讨吴、楚，未必无功<span class="comment">到底只责其不自将，收足“出身犯难”意。</span>。惟其欲自固其身，而天子不悦，奸臣得以乘其隙。错之所以自全者，乃其所以自祸欤<span class="comment">收上“错有以取之”句。</span>！</p>

<p class="kindle-cn-para-left2">此篇先立冒头，然后入事，又是一格。晁错之死，人多叹息，然未有说出被杀之由者。东坡之论，发前人所未发，有写错罪状处，有代错画策处，有为错致惜处，英雄失足，千古兴嗟。任大事者，尚其思坚忍不拔之义哉！</p>
</div>
</body></html>