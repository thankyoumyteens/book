<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>上梅直讲书苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">上梅直讲书<br/><span class="small">苏轼</span></h1>
<p>轼每读《诗》至《鸱鸮》，读《书》至《君奭》，常窃悲周公之不遇<span class="comment">《鸱鸮》, 《国风》篇名。周公相成王，管、蔡流言于国曰公将不利于孺子。故周公东征二年，而成王犹未知周公之意，公乃作《鸱鸮》之诗以贻王。《君奭》, 《周书》篇名。君者，尊之之称。奭，召公名也。成王幼，周公摄政，当国践祚。召公疑之，乃作《君奭》。○劈头叹周公起，奇绝。</span>。及观《史》<span class="comment">《史记》。</span>，见孔子厄于陈、蔡之间，而弦歌之声不绝，颜渊、仲由之徒相与问答。夫子曰：“‘匪兕匪虎，率彼旷野。’吾道非耶？吾何为于此？”颜渊曰：“夫子之道至大，故天下莫能容。虽然，不容何病？不容然后见君子。”夫子油然而笑曰：“回，使尔多财，吾为尔宰。”夫天下虽不能容，而其徒自足以相乐如此<span class="comment">接手又羡孔子，更奇。○通篇以“乐”字为主。</span>。乃今知周公之富贵，有不如夫子之贫贱。夫以召公之贤，以管、蔡之亲，而不知其心，则周公谁与乐其富贵？而夫子之所与共贫贱者，皆天下之贤才，则亦足以乐乎此矣<span class="comment">富贵而不乐，贫贱而足乐，此周公所以不如夫子也。○双收周公、孔子，暗以孔子比欧、梅，以其徒自比，意最高，而自处亦高。</span>。</p>

<p>轼七、八岁时，始知读书，闻今天下有欧阳公者，其为人如古孟轲、韩愈之徒<span class="comment">先出欧阳公。</span>；而又有梅公者从之游，而与之上下其议论<span class="comment">次出梅公。</span>。其后益壮，始能读其文词，想见其为人。意其飘然脱去世俗之乐，而自乐其乐也<span class="comment">欧、梅之乐只虚写，妙。</span>。方学为对偶声律之文<span class="comment">即作诗及词、赋之类。</span>，求升斗之禄，自度无以进见于诸公之间。来京师逾年，未尝窥其门<span class="comment">欲写其得见，先写其不得见。文势开拓。</span>。今年春，天下之士群至于礼部，执事与欧阳公实亲试之，轼不自意获在第二。既而闻之，执事爱其文，以为有孟轲之风，而欧阳公亦以其能不为世俗之文也而取，是以在此<span class="comment">嘉祐二年，欧阳文忠公考试礼部进士，疾时文之诡异，思有以救之。梅圣俞时与其事，得公《论刑赏》以示文忠，文忠惊喜，以为异人。欲以冠多士，疑曾子固所为——子固，文忠门下士也——乃置公第二。○“不为世俗之文”，应上“脱去世俗之乐”，正见知己处。</span>。非左右为之先容，非亲旧为之请属<span class="comment">祝。</span>，而向之十馀年间，闻其名而不得见者，一朝为知己<span class="comment">以上叙欧、梅之识拔，自己之遭遇，极为淋漓酣畅。</span>。退而思之，人不可以苟富贵，亦不可以徒贫贱<span class="comment">应前富贵、贫贱。</span>。有大贤焉而为其徒，则亦足恃矣<span class="comment">占地步多少。</span>。苟其侥一时之幸，从车骑数十人，使闾巷小民聚观而赞叹之，亦何以易此乐也<span class="comment">自东坡说出自己之真乐，乃一篇之关键。</span>！传曰：“不怨天，不尤人”，盖“优哉游哉，可以卒岁”<span class="comment">引成语四句收住。</span>。执事名满天下，而位不过五品，其容色温然而不怒，其文章宽厚敦朴而无怨言，此必有所乐乎斯道也，轼愿与闻焉<span class="comment">末复以“乐乎斯道”专颂梅公，是“乐”字结穴。</span>。</p>

<p class="kindle-cn-para-left2">此书叙士遇知己之乐。遂首援周公有管、蔡之流言，召公之不悦以形起，而自比于圣门之徒。长公之推尊梅公，与阴自负意，亦极高矣。细看此文，是何等气象，何等采色！其议论真足破千古来俗肠。绝妙。</p>
</div>
</body></html>