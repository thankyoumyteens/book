<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>超然台记苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">超然台记<br/><span class="small">苏轼</span></h1>
<p>凡物皆有可观。苟有可观，皆有可乐<span class="comment">“乐”字，是一篇主意。</span>。非必怪奇伟丽者也，<img class="kindle-cn-inline-character" src="../Images/image00806.jpeg" alt=""/>糟啜醨<span class="comment">醨，薄酒。</span>，皆可以醉，果蔬草木，皆可以饱。推此类也，吾安往而不乐<span class="comment">此即蔬食饮水乐在其中，箪食瓢饮不改其乐意。○一起便见超然。</span>？</p>

<p>夫所为求福而辞祸者，以福可喜而祸可悲也。人之所欲无穷，而物之可以足吾欲者有尽<span class="comment">指富贵利达。</span>。美恶之辨战于中，而去取之择交乎前，则可乐者常少，而可悲者常多<span class="comment">不超然则不乐。</span>。是谓求祸而辞福<span class="comment">福可喜，祸可悲，今以求福辞祸之故，而多悲少乐，是求祸辞福也。</span>。夫求祸而辞福，岂人之情也哉？物有以盖之矣<span class="comment">盖，蔽也。○承上起下。</span>。彼游于物之内，而不游于物之外<span class="comment">反超然说。</span>。物非有大小也，自其内而观之，未有不高且大者也。彼挟其高大以临我，则我常眩乱反复<span class="comment">即《孟子》“勿视其巍巍”之意。</span>，如隙中之观斗，又乌知胜负之所在<span class="comment">喻眼界之小。</span>？是以美恶横生，而忧乐出焉，可不大哀乎<span class="comment">此段言游于物之内，则因其美恶而生忧乐；游于物之外，则无所往而不乐。</span>！</p>

<p>予自钱塘移守胶西<span class="comment">钱塘，属浙江杭州。胶西，即胶州，属山东莱州。○入题。</span>，释舟楫之安，而服车马之劳；去雕墙之美，而庇采椽之居<span class="comment">采椽不斫。</span>；背湖山之观，而行桑麻之野<span class="comment">安得超然。</span>。始至之日，岁比不登，盗贼满野，狱讼充斥，而斋厨索然，日食杞菊<span class="comment">春食苗，夏食叶，秋食花，冬食根。○安得超然。</span>，人固疑予之不乐也<span class="comment">反跌一句，起下文。</span>。处之期年，而貌加丰，发之白者日以反黑。予既乐其风俗之淳，而其吏民亦安予之拙也<span class="comment">正写己之安往而不乐。</span>。于是治其园囿，洁其庭宇，伐安丘、高密之木<span class="comment">安丘、高密，二县名。</span>，以修补破败，为苟完之计。而园之北，因城以为台者旧矣，稍葺而新之。时相与登览，放意肆志焉<span class="comment">叙完作台事。○上写因乐而有台，下写因台而得乐。“放意肆志”四字，正为“乐”字写照。上下关锁。</span>。南望马耳、常山<span class="comment">二山名。秦汉间，高人多隐于此。</span>，出没隐见，若近若远，庶几有隐君子乎<span class="comment">南。</span>？而其东则庐山<span class="comment">即秦始皇遣卢生入海，求羡门子高者。</span>，秦人卢敖<span class="comment">秦博士。</span>之所从遁也<span class="comment">东。</span>。西望穆陵<span class="comment">关名。《左传》：齐桓公曰：“赐我先君履，南至于穆陵。”即此。</span>，隐然如城郭，师尚父<span class="comment">太公。</span>、齐威公<span class="comment">即桓公。</span>之遗烈犹有存者<span class="comment">西。</span>。北俯潍水<span class="comment">韩信与龙且战，夹潍水而阵。即此。</span>，慨然太息，思淮阴<span class="comment">韩信封淮阴侯。</span>之功，而吊其不终<span class="comment">北。○凭今吊古，感慨淋漓，超然山水之外。</span>。台高而安，深而明，夏凉而冬温<span class="comment">写台。</span>，雨雪之朝，风月之夕，予未尝不在，客未尝不从<span class="comment">写人。</span>。撷<span class="comment">贤入声。</span>园疏，取池鱼，酿<span class="comment">娘去声。</span>秫<span class="comment">术。</span>酒，瀹脱粟而食之，曰：“乐哉！游乎<span class="comment">撷，捋取也。酝酒为酿。秫，稷之粘者，即糯也。瀹，粗熟而出之也。脱粟，才脱谷而已，言不精凿也。○写人与台之日用平常。○“乐”字一振。</span>! ”</p>

<p>方是时，予弟子由，适在济南，闻而赋之，且名其台曰“超然”<span class="comment">点台名字。</span>。以见予之无所往而不乐者，盖游于物之外也<span class="comment">应前“安往而不乐”及“游于物之外”句。超然之意，得此一结，更畅。</span>。</p>

<p class="kindle-cn-para-left2">是记先发超然之意，然后入事。其叙事处，忽及四方之形胜，忽入四时之佳景，俯仰情深，而总归之一乐。真能超然物外者矣。</p>
</div>
</body></html>