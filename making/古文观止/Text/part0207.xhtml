<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>前赤壁赋苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">前赤壁赋<br/><span class="small">苏轼</span></h1>
<p>壬戌<span class="comment">元丰四年。</span>之秋，七月既望，苏子与客泛舟游于赤壁之下<span class="comment">建安十三年，曹操自江陵追刘备，备求救于孙权，权将周瑜请兵三万拒之。瑜部将黄盖建议以斗舰载荻柴，先以书诈降。时东南风急，盖以十舰著前，余船继进，去二里许，同时火发。火烈风猛，烧尽北船，操军大败，石壁皆赤。赤壁有二，惟蒲圻县西北乌林，与赤壁相对，乃周瑜破曹操处。东坡所游，则黄州之赤壁，误也。</span>。清风徐来，水波不兴<span class="comment">先赋风。</span>。举酒属<span class="comment">祝。</span>客，诵《明月》之诗，歌《窈窕》之章<span class="comment">谓《明月》诗中《窈窕》一章。</span>。少焉，月出于东山之上，徘徊于斗牛之间<span class="comment">斗、牛，二星。○次赋月。○风、月是一篇张本。</span>。白露横江，水光接天<span class="comment">写秋景二句。</span>。纵一苇之所如，凌万顷之茫然<span class="comment">一苇，谓小舟也。苇，蒹葭之属。《卫风》:“谁谓河广，一苇杭之。”</span>。浩浩乎如冯<span class="comment">平。</span>虚御风，而不知其所止<span class="comment">列子御风而行，泠然善也。</span>；飘飘乎如遗世独立，羽化而登仙<span class="comment">道家飞升遐举，谓之羽化。○赋领受此风此月者，一路都写乐景。</span>。</p>

<p>于是饮酒乐甚<span class="comment">点出“乐”字。</span>，扣舷<span class="comment">贤。</span>而歌之<span class="comment">舷，船边。</span>。歌曰：“桂棹兮兰桨<span class="comment">舟中前推曰桨，后推曰棹。</span>，击空明兮溯<span class="comment">素。</span>流光<span class="comment">摇桨曰击。月在水中，谓之空明。逆水而上曰溯。月光与波俱动，谓之流光。</span>。渺渺兮予怀，望美人兮天一方<span class="comment">美人，谓同朝君子。此先生眷眷不忘朝廷之意也。</span>。”客有吹洞箫者<span class="comment">无底者谓洞箫。</span>，依歌而和之。其声呜呜然，如怨如慕，如泣如诉，馀音嫋嫋<span class="comment">鸟。</span>，不绝如缕，舞幽壑之潜蛟，泣孤舟之嫠<span class="comment">离。</span>妇<span class="comment">嫠妇，寡妇也。○忽因吹洞箫发出一段悲歌感慨，起下愀然意。</span>。苏子愀<span class="comment">悄。</span>然，正襟危坐而问客曰：“何为其然也<span class="comment">生出后半篇文字。</span>? ”客曰：“‘月明星稀，乌鹊南飞’，此非曹孟德之诗乎<span class="comment">《文选》：魏武帝《短歌》曰：“月明星稀，乌鹊南飞，绕树三匝，无枝可依。”孟德，曹操字也，是为魏武帝。○先引昔所诵诗。</span>？西望夏口，东望武昌<span class="comment">武昌，即鄂州。夏口，在鄂州江夏县西。</span>，山川相缪<span class="comment">同缭。</span>，郁乎苍苍，此非孟德之困于周郎者乎<span class="comment">缪，绕也。周瑜，字公瑾，曹操呼为周郎。此谓曹操为周瑜败于赤壁。○现指今所遭境。</span>？方其破荆州<span class="comment">刘琮降。</span>，下江陵<span class="comment">自江陵至赤壁。</span>，顺流而东也，舳<span class="comment">逐。</span>舻<span class="comment">卢。</span>千里，旌旗蔽空，酾<span class="comment">诗。</span>酒临江，横槊<span class="comment">朔。</span>赋诗<span class="comment">酾，酌酒也。槊，矛属。曹氏父子鞍马间为文，往往横槊赋诗。</span>，固一世之雄也，而今安在哉<span class="comment">一段借曹公发端，其伤心却在下一段。</span>？况吾与子渔樵于江渚之上，侣鱼虾而友麋鹿，驾一叶之扁<span class="comment">篇。</span>舟<span class="comment">小舟曰扁舟。</span>，举匏樽以相属<span class="comment">祝。○匏樽，酒器之质者。</span>。寄蜉蝣于天地，渺沧海之一粟<span class="comment">蜉蝣，小虫，一名渠略，朝生暮死。○无有曹公舳舻千里，旌旗蔽空也。</span>，哀吾生之须臾，羡长江之无穷<span class="comment">承上“而今安在”。</span>。挟飞仙以遨游，抱明月而长终<span class="comment">遐想此事。</span>。知不可乎骤得，托遗响于悲风<span class="comment">终无可奈何也，故借此意于悲声之中。○以上拟客发议，以抒下文。</span>。”</p>

<p>苏子曰：“客亦知夫水与月乎<span class="comment">现前指点。</span>？逝者如斯<span class="comment">客所知。</span>，而未尝往也<span class="comment">客所未知。○此句说水。</span>；盈虚者如彼<span class="comment">客所知。</span>，而卒莫消长也<span class="comment">客所未知。○此句说月。</span>。盖将自其变者而观之，则天地曾不能以一瞬<span class="comment">舜。○瞬，目摇也。○客所知。</span>；自其不变者而观之，则物与我皆无尽也，而又何羡乎<span class="comment">客所未知。“羡”字应上。○即水、月、天、地以自解，见得天地盈虚消息之理，本无终穷，况眼前境界，自有风月可乐，何事悲感？</span>？且夫天地之间，物各有主，苟非吾之所有，虽一毫而莫取<span class="comment">推开一步。</span>。惟江上之清风，与山间之明月<span class="comment">应前风月。</span>，耳得之而为声<span class="comment">风。</span>，目遇之而成色<span class="comment">月。</span>，取之无禁，用之不竭，是造物者之无尽藏也，而吾与子之所共适<span class="comment">客曰“况吾与子”，此曰“而吾与子”。一酬一对之间，差却境界多少。</span>。”</p>

<p>客喜而笑<span class="comment">客转悲而喜。</span>，洗盏更酌。肴核既尽，杯盘狼藉<span class="comment">籍。</span>。相与枕藉<span class="comment">谢。</span>乎舟中，不知东方之既白<span class="comment">结出人自在。</span>。</p>

<p class="kindle-cn-para-left2">欲写受用现前无边风月，却借吹洞箫者发出一段悲感，然后痛陈其胸前一片空阔。了悟风月不死，先生不亡也。</p>
</div>
</body></html>