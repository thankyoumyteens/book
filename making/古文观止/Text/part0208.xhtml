<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>后赤壁赋苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">后赤壁赋<br/><span class="small">苏轼</span></h1>
<p>是岁<span class="comment">承上篇。</span>十月之望，步自雪堂，将归于临皋<span class="comment">公年四十七，在黄州寓居临皋亭。就东坡筑雪堂，自号东坡居士。堂以大雪中为之，故名。○写不必定游赤壁。</span>。二客从予，过黄泥之坂<span class="comment">黄泥坂，雪堂至临皋之道也。○写不必定约某客。</span>。霜露既降，木葉尽脱<span class="comment">赋十月。</span>，人影在地，仰见明月<span class="comment">赋望。</span>，顾而乐之，行歌相答<span class="comment">赋自本欲归，客亦偶从。</span>。已而叹曰：“有客无酒，有酒无肴。月白风清，如此良夜何<span class="comment">仍用“风”、“月”二字，乃长公一生襟怀。</span>! ”客曰：“今者薄<span class="comment">博。</span>暮<span class="comment">薄，迫也。迫晚曰薄暮。</span>，举网得鱼，巨口细鳞，状如松江之鲈。顾安所得酒乎<span class="comment">客创逸兴。</span>? ”归而谋诸妇。妇曰：“我有斗酒，藏之久矣，以待子不时之需<span class="math-super"><span class="comment">妇更凑趣。</span></span>。”</p>

<p>于是携酒与鱼，复游于赤壁之下<span class="comment">泛舟复游。○叙出复游之端，最有头绪。</span>。江流有声，断岸千尺，山高月小，水落石出<span class="comment">状景写情，字字若画。</span>。曾日月之几何，而江山不可复识矣<span class="comment">感慨多少。</span>！予乃摄衣而上<span class="comment">舍舟登岸。</span>，履巉岩<span class="comment">巉岩，高危也。</span>，披蒙茸<span class="comment">戎。○披，开也。蒙茸，草卉丛生也。</span>，踞虎豹<span class="comment">石类虎豹之状者，踞而坐之。</span>，登虬<span class="comment">求。</span>龙<span class="comment">草木有类虬龙者，登而援之。</span>，攀栖鹘之危巢<span class="comment">鹘，鹰属，夜则宿于危巢。吾仰而欲攀之。</span>，俯冯<span class="comment">平。</span>夷之幽宫<span class="comment">冯夷，水神。息于深渊之幽宫，吾俯而欲窥之。</span>。盖二客不能从焉<span class="comment">上六句，又添此一句，写尽崎岖险仄。</span>。划然长啸<span class="comment">啸，蹙口出声，以舒愤懑之气。</span>，草木震动，山鸣谷应，风起水涌<span class="comment">写出萧瑟景况。</span>。予亦悄然而悲，肃然而恐，凛乎其不可留也<span class="comment">先生至此，亦不能不知难而退也。</span>。反而登舟<span class="comment">舍岸登舟。</span>，放乎中流，听其所止而休焉<span class="comment">赋出入自在。</span>。时夜将半，四顾寂寥。适有孤鹤，横江东来，翅如车轮，玄裳缟衣，戛<span class="comment">甲。</span>然长鸣，掠予舟而西也<span class="comment">空中奇想。</span>。</p>

<p>须臾客去，予亦就睡<span class="comment">舍舟登岸。</span>。梦一道士，羽衣蹁跹，过临皋之下，揖予而言曰：“赤壁之游乐乎<span class="comment">应“乐”字。</span>? ”问其姓名，俛<span class="comment">同俯。</span>而不答。呜呼噫嘻！我知之矣！“畴昔之夜，飞鸣而过我者，非子也耶？”道士顾笑，予亦惊寤<span class="comment">借鹤与道士，寄写旷达胸次。</span>。开户视之，不见其处<span class="comment">岂惟无鹤、无道士？并无鱼，并无酒，并无客，并无赤壁，只有一片光明空阔。</span>。</p>

<p class="kindle-cn-para-left2">前篇写实情实景，从“乐”字领出歌来。此篇作幻境幻想，从“乐”字领出叹来。一路奇情逸致，相逼而出。与前赋同一机轴，而无一笔相似。读此两赋，胜读《南华》一部。</p>
</div>
</body></html>