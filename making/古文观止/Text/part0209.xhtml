<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>三槐堂铭苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">三槐堂铭<br/><span class="small">苏轼</span></h1>
<p>天可必乎？贤者不必贵，仁者不必寿。天不可必乎？仁者必有后。二者将安取衷哉<span class="comment">入手便作疑词，文势曲折。</span>？吾闻之申包胥<span class="comment">楚人。</span>曰：“人定者胜天，天定亦能胜人<span class="comment">引证。</span>。”世之论天者，皆不待其定而求之，故以天为茫茫。善者以怠，恶者以肆。盗跖之寿，孔、颜之厄，此皆天之未定者也<span class="comment">判断极得。</span>。松柏生于山林，其始也，困于蓬蒿，厄于牛羊，而其终也，贯四时、阅千岁而不改者，其天定也<span class="comment">即物以验之。</span>。善恶之报，至于子孙，则其定也久矣<span class="comment">不必待其已报而后定。</span>。吾以所见所闻考之，而其可必也审矣<span class="comment">此句便是入题笔势。</span>。国之将兴<span class="comment">暗指宋。</span>，必有世德之臣厚施而不食其报<span class="comment">暗指晋国。</span>，然后其子孙能与守文太平之主共天下之福<span class="comment">暗指魏国。○先虚虚说起。</span>。</p>

<p>故兵部侍郎晋国王公<span class="comment">王祐。</span>，显于汉、周之际，历事太祖、太宗，文武忠孝<span class="comment">厚施。</span>，天下望以为相，而公卒以直道不容于时<span class="comment">不食其报。</span>。盖尝手植三槐于庭，曰：“吾子孙必有为三公者<span class="comment">未定之天。</span>。”已而其子魏国文正公<span class="comment">王旦。</span>，相真宗皇帝于景德、祥符<span class="comment">俱年号。</span>之间<span class="comment">既定之天。</span>，朝廷清明、天下无事之时，享其福禄荣名者十有八年<span class="comment">与守文太平之主共天下之福。</span>。今夫寓物于人，明日而取之，有得有否<span class="comment">跌宕。</span>。而晋公修德于身，责报于天，取必于数十年之后，如持左契，交手相付，吾是以知天之果可必也<span class="comment">前言“其可必也审矣”，此言“天之果可必也”，正是决词，以应“天可必乎”之说。转盼有情。</span>。</p>

<p>吾不及见魏公，而见其子懿敏公<span class="comment">王素。○写世德子孙，故又添出一世。</span>。以直谏事仁宗皇帝，出入侍从将帅三十馀年，位不满其德。天将复兴王氏也欤？何其子孙之多贤也<span class="comment">此言王氏之得天未已。意思唱叹不尽。</span>？世有以晋公比李栖筠<span class="comment">云。○唐人。</span>者<span class="comment">请李栖筠作陪。</span>，其雄才直气，真不相上下<span class="comment">且说同。</span>。而栖筠之子吉甫、其孙德裕，功名富贵略与王氏等<span class="comment">且说同。</span>。而忠恕仁厚，不及魏公父子<span class="comment">请李栖筠，乃只为此句也。</span>。由此观之，王氏之福，盖未艾也<span class="comment">此又借一相近人出色一番。</span>。</p>

<p>懿敏公之子巩<span class="comment">拱。</span>与吾游<span class="comment">又添出一世。</span>，好德而文，以世其家，吾以是铭之<span class="comment">收结劲健。</span>。铭曰：呜呼休哉！魏公之业，与槐俱萌，封植之勤，必世乃成。既相真宗，四方砥平，归视其家，槐阴满庭。吾侪小人，朝不及夕，相时射利，皇恤厥德？庶几侥幸，不种而获。不有君子，其何能国。王城之东，晋公所庐，郁郁三槐，惟德之符。呜呼休哉<span class="comment">铭意言种槐即是种德。</span>！</p>

<p class="kindle-cn-para-left2">起手以“可必”、“不可必”两设疑局，作诘问体。次乃说出有未定之天，有一定之天，历世数来，乃见人事既尽，然后可以取必于天心。此长公作铭微意。王氏勋业，与槐俱萌，实与此文而俱永。</p>
</div>
</body></html>