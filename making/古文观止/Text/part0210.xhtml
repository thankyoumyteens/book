<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>方山子传苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">方山子传<br/><span class="small">苏轼</span></h1>
<p>方山子，光、黄间隐人也<span class="comment">一句伏案。</span>。少时慕朱家、郭解<span class="comment">俱汉时游侠。</span>为人，闾里之侠皆宗之<span class="comment">好侠是一篇之纲。</span>。稍壮，折节读书，欲以此驰骋当世<span class="comment">仍是侠。</span>，然终不遇<span class="comment">总是豪侠气概，伏下使酒好剑轻财一段。</span>。晚乃遁于光、黄间，曰岐亭<span class="comment">伏岐亭相见。</span>。庵居蔬食，不与世相闻。弃车马，毁冠服，徒步往来山中，人莫识也<span class="comment">伏山中人。</span>。见其所著帽，方耸而高，曰：“此岂古方山冠之遗像乎！”因谓之方山子<span class="comment">《后汉书》:“方山冠似进贤冠，以五采縠为之。”○方山子，是想像得名。</span>。</p>

<p>余谪居于黄<span class="comment">谪黄州监税。</span>，过岐亭，适见焉。曰：“呜呼！此吾故人陈慥季常也<span class="comment">姓、名、字，并点出。</span>，何为而在此<span class="comment">惊怪之词。</span>? ”方山子亦矍<span class="comment">觉。</span>然问余所以至此者<span class="comment">紧接妙，真似一时适见光景。</span>。余告之故<span class="comment">告以谪居之故。</span>。俯而不答，仰而笑<span class="comment">逼真隐士行径。</span>，呼余宿其家，环堵萧然，而妻子奴婢皆有自得之意<span class="comment">描写隐居之乐，刻画入情。</span>。余既耸然异之<span class="comment">一顿，便作波澜。</span>。独念方山子少时，使酒好剑，用财如粪土<span class="comment">追叙其侠。</span>。前十九年，余在岐山，见方山子从两骑，挟二矢，游西山，鹊起于前，使骑逐而射之，不获。方山子怒马独出，一发得之<span class="comment">游侠之态如画。</span>。因与余马上论用兵及古今成败，自谓一时豪士<span class="comment">得此一转，更见悲壮。</span>。今几日耳，精悍之色，犹见于眉间，而岂山中之人哉<span class="comment">应前山中之人唤起有得意。</span>？</p>

<p>然方山子世有勋阀<span class="comment">伐。</span>，当得官，使从事于其间，今已显闻<span class="comment">一跌。</span>。而其家在洛阳，园宅壮丽，与公侯等。河北有田，岁得帛千匹，亦足以富乐<span class="comment">二跌。</span>。皆弃不取，独来穷山中，此岂无得而然哉<span class="comment">掉转自得意句。有声响。</span>？</p>

<p>余闻光、黄间多异人，往往佯狂垢污，不可得而见，方山子傥见之欤<span class="comment">作不凡语，馀波宕漾。</span>？</p>

<p class="kindle-cn-para-left2">前幅自其少而壮、而晚，一一顺叙出来。中间独念方山子一转，由后追前，写得十分豪纵，并不见与前重复，笔墨高绝。末言舍富贵而甘隐遁，为有得而然，乃可称为真隐人。</p>
</div>
</body></html>