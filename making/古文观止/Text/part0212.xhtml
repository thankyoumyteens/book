<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>上枢密韩太尉书苏辙</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">上枢密韩太尉书<br/><span class="small">苏辙</span></h1>
<p>太尉执事：辙生好为文，思之至深。以为文者气之所形，然文不可以学而能，气可以养而致<span class="comment">以养气冒起一篇大意。</span>。孟子曰：“我善养吾浩然之气。”今观其文章，宽厚宏博，充乎天地之间，称其气之小大<span class="comment">一证。</span>。太史公<span class="comment">司马迁。</span>行天下，周览四海名山大川，与燕、赵间豪俊交游，故其文疏荡，颇有奇气<span class="comment">二证。</span>。此二子者，岂尝执笔学为如此之文哉<span class="comment">跌荡。</span>？其气充乎其中而溢乎其貌，动乎其言而见乎其文，而不自知也<span class="comment">申明文为气之所形。非亲尝者不能道此。</span>。</p>

<p>辙生十有九年矣<span class="comment">开宕。</span>。其居家所与游者，不过其邻里乡党之人<span class="comment">一。</span>；所见不过数百里之间，无高山大野可登览以自广<span class="comment">二。</span>；百氏之书，虽无所不读，然皆古人之陈迹，不足以激发其志气<span class="comment">三。</span>。恐遂汩<span class="comment">骨。</span>没，故决然舍去，求天下奇闻壮观，以知天地之广大<span class="comment">虚提以起下四段。</span>。过秦、汉之故都，恣观终南、嵩、华之高<span class="comment">一。</span>，北顾黄河之奔流，慨然想见古之豪杰<span class="comment">二。</span>。至京师，仰观天子宫阙之壮，与仓廪、府库、城池、苑囿之富且大也，而后知天下之巨丽<span class="comment">三。○本欲说见太尉，却自嵩、华、黄河、京师许多奇闻壮观说来，文势浩瀚。</span>。见翰林欧阳公<span class="comment">欧阳修。</span>，听其议论之宏辨，观其容貌之秀伟，与其门人贤士大夫游，而后知天下之文章聚乎此也<span class="comment">四。○又引一欧阳公，陪起太尉，妙。</span>。太尉以才略冠天下<span class="comment">转接无痕。</span>，天下之所恃以无忧，四夷之所惮以不敢发，入则周公、召公，出则方叔、召虎<span class="comment">皆周宣一时人。</span>。而辙也未之见焉<span class="comment">一句挽上起下。</span>。</p>

<p>且夫人之学也，不志其大，虽多而何为<span class="comment">开宕。</span>？辙之来也，于山见终南、嵩、华之高，于水见黄河之大且深，于人见欧阳公，而犹以为未见太尉也<span class="comment">一齐收卷，势如破竹。</span>。故愿得观贤人之光耀，闻一言以自壮，然后可以尽天下之大观而无憾者矣<span class="comment">应奇闻壮观结束，笔力千钧。</span>。</p>

<p>辙年少，未能通习吏事。向之来，非有取于斗升之禄，偶然得之，非其所乐<span class="comment">又自明志气。</span>。然幸得赐归待选，使得优游数年之间，将以益治其文，且学为政。太尉苟以为可教而辱教之，又幸矣<span class="comment">住意洒然。</span>！</p>

<p class="kindle-cn-para-left2">意只是欲求见太尉，以尽天下之大观，以激发其志气，却以得见欧阳公，引起求见太尉；以历见名山大川京华人物，引起得见欧阳公；以作文养气，引起历见名山大川京华人物。注意在此，而立言在彼，绝妙奇文。</p>
</div>
</body></html>