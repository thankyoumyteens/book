<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>黄州快哉亭记苏辙</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">黄州快哉亭记<br/><span class="small">苏辙</span></h1>
<p>江出西陵<span class="comment">西陵，即黄州地。</span>，始得平地，其流奔放肆大；南合湘、沅<span class="comment">原。</span>，北合汉沔<span class="comment">勉。○湘、沅，二水名。汉水出为漾，东南流为沔，至汉中东行为汉沔。</span>，其勢益张；至于赤壁之下，波流浸灌，与海相若<span class="comment">以亭览观江流，故从江叙起。</span>。清河张君梦得谪居齐安<span class="comment">齐安，即黄州。</span>，即其庐之西南为亭，以览观江流之胜<span class="comment">点亭字。</span>，而余兄子瞻名之曰“快哉”<span class="comment">倒出快哉。</span>。</p>

<p>盖亭之所见，南北百里，东西一舍，涛澜汹涌，风云开阖；昼则舟楫出没于其前，夜则鱼龙悲啸于其下；变化倏<span class="comment">叔。</span>忽，动心骇目，不可久视。今乃得玩之几席之上，举目而足。西望武昌诸山，冈陵起伏，草木行<span class="comment">杭。</span>列，烟消日出，渔夫、樵父之舍，皆可指数<span class="comment">上声。</span>，此其所以为“快哉”者也<span class="comment">一段写当日所见以为快。</span>。至于长洲之滨，故城之墟，曹孟德、孙仲谋之所睥<span class="comment">譬。</span>睨<span class="comment">诣。</span>，周瑜、陆逊之所驰骛，其流风遗迹，亦足以称快世俗<span class="comment">曹操，字孟德。孙权，字仲谋。睥睨，衺视貌。周瑜，权将，尝破曹操赤壁下。陆逊，亦权将，尝破曹休，振旅过武昌，权以御盖覆逊。出入直骋曰驰，乱驰曰骛。○一段吊往古之事以为快。</span>。</p>

<p>昔楚襄王从宋玉、景差<span class="comment">磋。</span>于兰台之宫，有风飒<span class="comment">糁入声。</span>然至者，王披襟当之，曰：“快哉此风！寡人所与庶人共者耶？”宋玉曰：“此独大王之雄风耳，庶人安得共之！”玉之言盖有讽焉。夫风无雄雌之异，而人有遇不遇之变。楚王之所以为乐，与庶人之所以为忧，此则人之变也，而风何与焉<span class="comment">因“快哉”二字，发此一段论端，寻说到张梦得身上，若断若续，无限烟波。</span>？士生于世，使其中不自得，将何往而非病？使其中坦然，不以物伤性，将何适而非快<span class="comment">“快”字从其中看出，才起得张君谪居之快来。</span>？今张君不以谪为患，收会<span class="comment">脍。</span>稽<span class="comment">计。</span>之馀<span class="comment">会计，指簿书钱谷言。</span>，而自放山水之间，此其中宜有以过人者<span class="comment">与上两“其中”应。</span>。将蓬户瓮牖，无所不快<span class="comment">蓬户，编蓬为户也。瓮牖，以破瓮口为牖也。○翻跌。</span>，而况乎濯长江之清流，挹西山之白云，穷耳目之胜以自适也哉<span class="comment">紧收，正写快哉。何等酣畅。</span>！不然，连山绝壑，长林古木，振之以清风，照之以明月，此皆骚人思士之所以悲伤憔悴而不能胜<span class="comment">升。</span>者，乌睹其为快也<span class="comment">反结，更有馀味。</span>！</p>

<p class="kindle-cn-para-left2">前幅握定“快哉”二字洗发，后幅俱从谪居中生意，文势汪洋，笔力雄壮，读之令人心胸旷达，宠辱都忘。</p>
</div>
</body></html>