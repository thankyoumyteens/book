<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>寄欧阳舍人书曾巩</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">寄欧阳舍人书<br/><span class="small">曾巩</span></h1>
<p>去秋人还，蒙赐书及所撰先大父墓碑铭，反复观诵，感与惭并。</p>
<p>夫铭志之著于世，义近于史，而亦有与史异者<span class="comment">三句是一篇纲领。</span>。盖史之于善恶无所不书，而铭者，盖古之人有功德、材行、志义之美者，惧后世之不知，则必铭而见之，或纳于庙，或存于墓，一也<span class="comment">古之铭志必勒之石。或留于家庙，或置之墓前，其义一也。</span>。苟其人之恶，则于铭乎何有？此其所以与史异也<span class="comment">史兼载善恶，铭独记善，所以异也。○此段申明“与史异”句。</span>。其辞之作，所以使死者无有所憾，生者得致其严<span class="comment">严，敬也。</span>。而善人喜于见传，则勇于自立；恶人无有所纪，则以愧而惧。至于通材达识、义烈节士，嘉言善状，皆见于篇，则足为后法。警劝之道，非近乎史，其将安近<span class="comment">此段申明“义近于史”句。</span>？</p>

<p>及世之衰，人之子孙者，一欲褒扬其亲而不本乎理。故虽恶人，皆务勒铭以夸后世。立言者，既莫之拒而不为，又以其子孙之请也，书其恶焉，则人情之所不得，于是乎铭始不实<span class="comment">此段言衰世铭不得实，起下段当观其人意。</span>。后之作铭者当观其人<span class="comment">铭以人重，此句为通篇关锁。</span>。苟托之非人，则书之非公与是<span class="comment">徇私则不公。惑理则失是。</span>，则不足以行世而传后。故千百年来，公卿大夫至于里巷之士莫不有铭，而传者盖少，其故非他，托之非人，书之非公与是故也<span class="comment">又从“观其人”翻出“公与是”一语。见今世之铭，并其义之近于史者，亦失之矣。</span>。</p>

<p>然则孰为其人而能尽公与是欤？非畜道德而能文章者无以为也<span class="comment">此一转，徐徐引入欧公身上来。</span>。盖有道德者之于恶人则不受而铭之<span class="comment">公。</span>，于众人则能辨焉<span class="comment">是。</span>。而人之行，有情善而迹非，有意奸而外淑，有善恶相悬而不可以实指，有实大于名，有名侈于实<span class="comment">辨之甚难。</span>。犹之用人，非畜道德者，恶作辨之不惑<span class="comment">而是。</span>，议之不徇<span class="comment">而公。○此以见必畜道德者，而后可以为。</span>？不惑不徇，则公且是矣<span class="comment">从道德侧到文章。</span>。而其辞之不工，则世犹不传，于是又在其文章兼胜焉<span class="comment">此以见必畜道德而能文章者，而后可以为。</span>。故曰非畜道德而能文章者无以为也。岂非然哉<span class="comment">此段申明能尽公与是，必待畜道德而能文章者。下便可直入欧公。</span>？</p>

<p>然畜道德而能文章者，虽或并世而有，亦或数十年或一二百年而有之。其传之难如此，其遇之难又如此<span class="comment">可直入欧公矣，偏又作此一顿，文更曲折。</span>。若先生之道德文章，固所谓数百年而有者也<span class="comment">千里来龙，至此结穴。</span>。先祖之言行卓卓，幸遇而得铭其公与是，其传世行后无疑也<span class="comment">挽上略顿。</span>。而世之学者，每观传记所书古人之事，至于所可感，则往往衋<span class="comment">兴入声。</span>然不知涕之流落也<span class="comment">衋，伤痛也。○波荡。</span>，况其子孙也哉？况巩也哉<span class="comment">收转，感慨呜咽。</span>？其追晞<span class="comment">希。</span>祖德<span class="comment">晞，明不明之际也。</span>而思所以传之之由，则知先生推一赐于巩而及其三世。其感与报，宜若何而图之<span class="comment">即感恩图报意顿住，下乃发出绝大议论。正是铭与史异用而同功。</span>？抑又思若巩之浅薄滞拙而先生进之，先祖之屯蹶否塞以死而先生显之，则世之魁闳豪杰不世出之士，其谁不愿进于门？潜遁幽抑之士，其谁不有望于世？善谁不为？而恶谁不愧以惧<span class="comment">遥应前段“警劝之道”。</span>？为人之父祖者，孰不欲教其子孙？为人之子孙者，孰不欲宠荣其父祖？此数美者，一归于先生<span class="comment">铭一人而天下之为父祖子孙者，皆知所警劝，其为美更多于作史者。数美归于先生一语，极为推重欧公。若徒为己之祖父作感激，是犹一人之私耳。</span>。</p>

<p>既拜赐之辱，且敢进其所以然<span class="comment">所以感欧公者。</span>。所论世族之次，敢不承教而加详焉<span class="comment">承欧公来书之教而加详。</span>？愧甚，不宣<span class="comment">并结出自惭意。</span>。</p>

<p class="kindle-cn-para-left2">子固感欧公铭其祖父，寄书致谢，多推重欧公之辞。然因铭祖父而推重欧公，则推重欧公正是归美祖父。至其文纡徐百折，转入幽深，在南丰集中，应推为第一。</p>
</div>
</body></html>