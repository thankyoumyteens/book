<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>泰州海陵县主簿许君墓志铭王安石</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">泰州海陵县主簿许君墓志铭<br/><span class="small">王安石</span></h1>
<p>君讳平，字秉之，姓许氏。余尝谱其世家，所谓今泰州海陵县主簿者也<span class="comment">点得有致。</span>。君既与兄元相友爱称天下，而自少卓荦不羁，善辩说，与其兄俱以智略为当世大人所器<span class="comment">略顿。</span>。宝元<span class="comment">仁宗年号。</span>时，朝廷开方略之选，以招天下异能之士，而陕西大帅范文正公、郑文肃公争以君所为书以荐，于是得召试，为太庙斋郎，已而选泰州海陵县主簿<span class="comment">长才屈于下位者，不堪展读。</span>。</p>

<p>贵人多荐君有大才，可试以事，不宜弃之州县。君亦尝慨然自许，欲有所为。然终不得一用其智能以卒。噫！其可哀也已<span class="comment">一句断。下发议。</span>。</p>

<p>士固有离世异俗，独行其意，骂讥、笑侮、困辱而不悔，彼皆无众人之求而有所待于后世者也，其龃<span class="comment">阻。</span>龉<span class="comment">语。</span>固宜<span class="comment">龃龉，谓不遇也。○此是另一种人，提过一边。</span>。若夫智谋功名之士，窥时俯仰以赴势物之会，而辄不遇者，乃亦不可胜数<span class="comment">似说许，又似不说许。</span>。辩足以移万物，而穷于用说<span class="comment">税。</span>之时；谋足以夺三军，而辱于右武之国，此又何说哉<span class="comment">韩非工说而发愤于韩王，李广善战而终诎于汉武，千古恨事不少。</span>？嗟乎！彼有所待而不悔者，其知之矣<span class="comment">收上，妙不说尽。</span>。</p>

<p>君年五十九，以嘉祐<span class="comment">仁宗年号。</span>某年某月某甲子葬真州之杨子县甘露乡某所之原。夫人李氏。子男瓌<span class="comment">规。</span>，不仕；璋，真州司户参军；琦，太庙斋郎；琳，进士。女子五人，已嫁二人，进士周奉先、泰州泰兴令陶舜元。</p>

<p>铭曰：有拔而起之，莫挤而止之<span class="comment">指范、郑诸公。</span>。呜呼许君！而已于斯，谁或使之<span class="comment">盛慨不尽。</span>？</p>

<p class="kindle-cn-para-left2">起手叙事，以后痛写淋漓，无限悲凉。总是说许君才当大用，不宜以泰州海陵县主簿终，此作铭之旨也。文情若疑若信，若近若远，令人莫测。</p>
</div>
</body></html>