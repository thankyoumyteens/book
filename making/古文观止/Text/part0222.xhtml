<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>阅江楼记宋濂</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">阅江楼记<br/><span class="small">宋濂</span></h1>
<p>金陵为帝王之州<span class="comment">金陵即江南江宁府。</span>，自六朝迄于南唐，类皆偏据一方，无以应山川之王气<span class="comment">六朝，谓东晋、宋、齐、梁、陈也。五代时，徐知诰号为南唐。</span>。逮我皇帝，定鼎于兹，始足以当之。由是声教所暨，罔间朔南<span class="comment">暨，及也。朔南，朔北与极南之地也。《禹贡》:“朔南暨声教，讫于四海。”</span>，存神穆清，与天同体，虽一豫一游，亦可为天下后世法<span class="comment">二句是立言本旨。</span>。京城之西北，有狮子山，自卢龙蜿蜒而来，长江如虹贯，蟠绕其下<span class="comment">卢龙，山名。蜿蜒，龙屈伸貌。虹，䗖<img class="kindle-cn-inline-character" src="../Images/image00810.jpeg" alt=""/>也。</span>。上以其地雄胜，诏建楼于巅<span class="comment">先点作楼。</span>，与民同游观之乐，遂锡嘉名为“阅江”云<span class="comment">次点楼名。○已上叙事，下发论。</span>。</p>

<p>登览之顷，万象森列，千载之秘，一旦轩露，岂非天造地设，以俟大一统之君，而开千万世之伟观者欤<span class="comment">登高一呼，气势雄阔。</span>？当风日清美，法驾幸临，升其崇椒，凭<span class="comment">平。</span>阑遥瞩<span class="comment">竹。○山巅曰椒。瞩，视之甚也。</span>，必悠然而动遐思<span class="comment">一“思”字，生下许多“思”字。</span>。见江汉之朝宗，诸侯之述职，城池之高深，关阨之严固<span class="comment">诸侯春见天子曰朝，夏见曰宗。《小雅》:“沔彼流水，朝宗于海。”言流水亦知所向也。</span>，必曰：“此朕栉<span class="comment">职。</span>风沐雨，战胜攻取之所致也。中夏之广，益思有以保之<span class="comment">一段“思有以”怀诸侯。</span>。”见波涛之浩荡，风帆之上下，番舶<span class="comment">白。</span>接迹而来庭，蛮琛<span class="comment">丑森切。</span>联肩而入贡<span class="comment">舶，海中大船。琛，宝也。</span>，必曰：“此朕德绥威服，覃及内外之所及也。四陲之远，益思有以柔之<span class="comment">一段“思有以”柔远人。</span>。”见两岸之间、四郊之上，耕人有炙肤皲<span class="comment">均。</span>足之烦，农女有捋<span class="comment">鸾入声。</span>桑行馌<span class="comment">叶。</span>之勤<span class="comment">皲，足坼冻裂。捋，取也。馌，馈也。</span>，必曰：“此朕拔诸水火，而登于衽席者也。万方之民，益思有以安之<span class="comment">一段“思有以”子庶民。○从“阅”字注一“思”字，发出三大段议论，体裁宏远。</span>。”触类而思，不一而足。臣知斯楼之建，皇上所以发舒精神，因物兴感，无不寓其致治之思，奚止阅夫长江而已哉<span class="comment">一总。文势开宕。</span>！</p>

<p>彼临春、结绮<span class="comment">起。</span>，非不华矣；齐云、落星，非不高矣<span class="comment">临春、结绮、齐云、落星，皆古楼名。</span>。不过乐管弦之淫响，藏燕、赵之艳姬，不旋踵间而感慨系之，臣不知其为何说也<span class="comment">又叹前代所建之楼，以寓箴规意。</span>。虽然，长江发源岷<span class="comment">民。</span>山<span class="comment">岷山，在蜀。</span>，委蛇<span class="comment">移。</span>七千馀里而入海，白涌碧翻。六朝之时，往往倚之为天堑<span class="comment">签去声。○应篇首。</span>。今则南北一家，视为安流，无所事乎战争矣<span class="comment">前从“阅”字上注想，此又从“江”字上点缀，笔无渗漏。</span>。然则果谁之力欤<span class="comment">呼一句，承上起下。</span>？逢掖之士<span class="comment">逢掖，大衣也。《儒行》:“丘少居鲁，衣逢掖之衣。”</span>，有登斯楼而阅斯江者，当思圣德如天，荡荡难名，与神禹疏凿之功同一罔极<span class="comment">可谓赞扬之至。</span>。忠君报上之心，其有不油然而兴耶<span class="comment">既颂君，又讽臣，意极周匝得体。</span>？</p>

<p>臣不敏，奉旨撰记。欲上推宵旰<span class="comment">干。</span>图治之功者，勒诸贞珉<span class="comment">民。○珉，石之美者。</span>。他若留连光景之辞，皆略而不陈，惧亵也<span class="comment">结又补出此意。何等郑重。</span>。</p>

<p class="kindle-cn-para-left2">奉旨撰记，故篇中多规颂之言，而为壮重之体，真台阁应制文字。明初朝廷大制作，皆出先生之手，洵堪称为一代文宗。</p>
</div>
</body></html>