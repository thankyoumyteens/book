<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>深虑论方孝孺</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">深虑论<br/><span class="small">方孝孺</span></h1>
<p>虑天下者，常图其所难，而忽其所易；备其所可畏，而遗其所不疑。然而祸常发于所忽之中，而乱常起于不足疑之事。岂其虑之未周与？盖虑之所能及者，人事之宜然，而出于智力之所不及者，天道也<span class="comment">从人事侧到天道，为一篇议论张本。</span>。</p>

<p>当秦之世，而灭诸侯，一天下，而其心以为周之亡在乎诸侯之强耳，变封建而为郡县。方以为兵革可不复用，天子之位可以世守<span class="comment">人事。</span>，而不知汉帝起陇亩之中，而卒亡秦之社稷<span class="comment">天道。○引秦事一证。</span>。汉惩秦之孤立，于是大建庶孽而为诸侯，以为同姓之亲可以相继而无变<span class="comment">人事。</span>，而七国萌篡弑之谋<span class="comment">景帝三年，晁错患七国强大，请削诸侯郡县。吴王濞、胶西王卬、胶东王雄渠、淄川王贤、济南王辟光、楚王戊、赵王遂同举兵反。○天道。</span>。武、宣以后，稍剖析之而分其势，以为无事矣<span class="comment">人事。</span>，而王莽卒移汉祚<span class="comment">天道。○引汉事一证。</span>。光武之惩哀、平，魏之惩汉，晋之惩魏，各惩其所由亡而为之备<span class="comment">人事。</span>，而其亡也，皆出于所备之外<span class="comment">天道。○引东汉、魏、晋一证。</span>。唐太宗闻武氏之杀其子孙，求人于疑似之际而除之<span class="comment">贞观二十二年，有传秘记云：“唐三世之后，女主武氏，代有天下。”上密问太史令李淳风：“秘记所云，信有之乎？”对曰：“臣仰观天象，俯察历数，其人已在陛下宫中。自今不过三十年，当王天下，杀唐子孙殆尽，其兆既成矣。”上曰：“疑似者尽杀之，何如？”○人事。</span>，而武氏<span class="comment">则天。</span>日侍其左右而不悟<span class="comment">天道。○引唐事一证。</span>。宋太祖见五代方镇之足以制其君，尽释其兵权，使力弱而易制<span class="comment">人事。</span>，而不知子孙卒困于敌国<span class="comment">天道。○引宋事一证。</span>。此其人<span class="comment">总承。</span>皆有出人之智、盖世之才，其于治乱存亡之几，思之详而备之审矣。虑切于此而祸兴于彼，终至乱亡者何哉<span class="comment">跌宕。</span>？盖智可以谋人，而不可以谋天<span class="comment">总断一笔。应上天、人二意。关锁甚紧。</span>。良医之子多死于病，良巫之子多死于鬼。岂工于活人而拙于活己之子哉<span class="comment">跌宕。</span>？乃工于谋人而拙于谋天也<span class="comment">又引医巫以为不能深虑之喻，尤见醒快。</span>。</p>

<p>古之圣人，知天下后世之变非智虑之所能周，非法术之所能制，不敢肆其私谋诡计，而唯积至诚、用大德以结乎天心，使天眷其德，若慈母之保赤子而不忍释。故其子孙虽有至愚不肖者足以亡国，而天卒不忍遽亡之，此虑之远者也<span class="comment">此段才说出工于谋天而能为深虑者。一篇主意，结穴在此。</span>。夫苟不能自结于天，而欲以区区之智笼络当世之务，而必后世之无危亡，此理之所必无者，而岂天道哉<span class="comment">反掉作结，尤见老法。</span>！</p>

<p class="kindle-cn-para-left2">天道为智力之所不及，然尽人事以合天心，即天亦有可谋处。此文归到积至诚、用大德，正是祈天永命工夫。古今之论天道人事者多，得此乃见透快。</p>
</div>
</body></html>