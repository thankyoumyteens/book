<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>信陵君救赵论唐顺之</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">信陵君救赵论<br/><span class="small">唐顺之</span></h1>
<p>论者以窃符为信陵君之罪<span class="comment">信陵君，魏公子无忌也。秦围赵邯郸，公子姊为平原君夫人，平原君遗书公子，请救于魏。魏王使将军晋鄙救赵，畏秦留军壁邺。平原君使让公子曰：“胜所以自附为婚姻者，以公子之高义，为能急人之困也。”公子约车骑百馀乘，欲赴秦军与赵俱死。夷门监者侯生，教公子请如姬窃兵符于王之卧内。公子尝为如姬报其父仇，果盗兵符与公子，夺晋鄙军，救邯郸，存赵。</span>，余以为此未足以罪信陵也<span class="comment">一句立案。</span>。夫强秦之暴亟矣，今悉兵以临赵，赵必亡。赵，魏之障也。赵亡，则魏且为之后。赵、魏，又楚、燕、齐诸国之障也，赵、魏亡，则楚、燕、齐诸国为之后。天下之势，未有岌岌于此者也。故救赵者，亦以救魏；救一国者，亦以救六国也。窃魏之符以纾魏之患，借一国之师以分六国之灾，夫奚不可者<span class="comment">先论六国大势，明信陵救赵之功。欲擒先纵，此宽一步法。</span>？</p>

<p>然则信陵果无罪乎？曰：又不然也。余所诛者，信陵君之心也<span class="comment">一语扼定主意。</span>。</p>

<p>信陵一公子耳，魏固有王也<span class="comment">提清。</span>。赵不请救于王，而谆谆焉请救于信陵，是赵知有信陵，不知有王也。平原君以婚姻激信陵，而信陵亦自以婚姻之故，欲急救赵，是信陵知有婚姻，不知有王也。其窃符也，非为魏也，非为六国也，为赵焉耳。非为赵也，为一平原君耳<span class="comment">层层驳入。</span>。使祸不在赵，而在他国，则虽撤魏之障，撤六国之障，信陵亦必不救。使赵无平原，或平原而非信陵之姻戚，虽赵亡，信陵亦必不救<span class="comment">又反证二层，更醒。</span>。则是赵王与社稷之轻重，不能当一平原公子，而魏之兵甲所恃以固其社禝者，只以供信陵君一姻戚之用<span class="comment">议论刺入心髓。</span>。幸而战胜，可也，不幸战不胜，为虏于秦，是倾魏国数百年社稷以殉姻戚，吾不知信陵何以谢魏王也<span class="comment">又设一难以诘之，信陵真难置喙。</span>。</p>

<p>夫窃符之计，盖出于侯生，而如姬成之也。侯生教公子以窃符，如姬为公子窃符于王之卧内，是二人亦知有信陵，不知有王也<span class="comment">又生一枝节，以为后半篇议论张本。</span>。余以为信陵之自为计，曷若以唇齿之势激谏于王，不听，则以其欲死秦师者而死于魏王之前，王必悟矣。侯生为信陵计，曷若见魏王而说之救赵，不听，则以其欲死信陵君者而死于魏王之前，王亦必悟矣。如姬有意于报信陵，曷若乘王之隙而日夜劝之救，不听，则以其欲为公子死者而死于魏王之前，王亦必悟矣<span class="comment">一段代为区处，反笔敲击，愈读愈快。</span>。如此，则信陵君不负魏，亦不负赵；二人不负王，亦不负信陵君。何为计不出此？信陵知有婚姻之赵，不知有王。内则幸姬，外则邻国，贱则夷门野人，又皆知有公子，不知有王。则是魏仅有一孤王耳<span class="comment">作一总收，深明信陵之非，使之无地逃隐。</span>。</p>

<p>呜呼！自世之衰，人皆习于背公死党之行而忘守节奉公之道，有重相而无威君，有私仇而无义愤，如秦人知有穰侯，不知有秦王，虞卿知有布衣之交，不知有赵王，盖君若赘旒<span class="comment">同“瘤”。</span>久矣<span class="comment">穰侯，秦昭王相魏冉。虞卿，赵孝成王相，解其相印，与魏齐亡。○引战国时事作陪衬，见列国无王，习已成风。波澜绝妙。</span>。由此言之，信陵之罪，固不专系乎符之窃不窃也<span class="comment">深一层说。</span>。其为魏也，为六国也，纵窃符犹可<span class="comment">深文。</span>。其为赵也，为一亲戚也，纵求符于王，而公然得之，亦罪也<span class="comment">深文。</span>。</p>

<p>虽然，魏王亦不得为无罪也<span class="comment">上因罪信陵。而并罪侯生、如姬。此处又以罪魏王作波澜，潆洄映带，议论不穷。</span>。兵符藏于卧内，信陵亦安得窃之？信陵不忌魏王，而径请之如姬，其素窥魏王之疏也；如姬不忌魏王，而敢于窃符，其素恃魏王之宠也。木朽而蛀生之矣<span class="comment">插喻巧妙。</span>。古者人君持权于上，而内外莫敢不肃<span class="comment">立此二语，渐收拾前文。</span>。则信陵安得树私交于赵？赵安得私请救于信陵？如姬安得衔信陵之恩？信陵安得卖恩于如姬？履霜之渐，岂一朝一夕也哉<span class="comment">《易》曰：“履霜坚冰至。”又曰其所由来者渐矣，非一朝一夕之故也。</span>！由此言之，不特众人不知有王，王亦自为赘旒也<span class="comment">如此立论，方是根究到底。</span>。</p>

<p>故信陵君可以为人臣植党之戒，魏王可以为人君失权之戒<span class="comment">两语双结，全局俱振。</span>。《舂秋》书葬原仲、翚<span class="comment">挥。</span>帅师。嗟夫！圣人之为虑深矣<span class="comment">庄公二十有七年“秋，公子友如陈，葬原仲。”公子友，即季子也。如陈，私行也。原仲，陈大夫。隐公四年“秋，翚帅师。”翚，鲁卿羽父也。宋公乞师，翚以不义强其君，固请而行。无君之心兆矣。书葬原仲，以戒人臣之植党。书翚帅师，以戒人君之失权。此圣人之深虑也。○结意凛然。</span>！</p>

<p class="kindle-cn-para-left2">诛信陵之心，暴信陵之罪，一层深一层，一节深一节，愈驳愈醒，愈转愈刻。词严义正，直使千载扬诩之案，一笔抹杀。</p>
</div>
</body></html>