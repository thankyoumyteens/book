<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>报刘一丈书宗臣</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">报刘一丈书<br/><span class="small">宗臣</span></h1>
<p>数千里外，得长者时赐一书，以慰长想，即亦甚幸矣；何至更辱馈遗，则不才益将何以报焉<span class="comment">谢馈遗。</span>？书中情意甚殷，即长者之不忘老父，知老父之念长者深也<span class="comment">谢念及其父。</span>。</p>

<p>至以“上下相孚，才德称<span class="comment">去声。</span>位”语<span class="comment">去声。</span>不才<span class="comment">相爱情深，方有此语。</span>，则不才有深感焉。夫才德不称，固自知之矣<span class="comment">提过。</span>；至于不孚之病，则尤不才为甚<span class="comment">二句伏后案。</span>。</p>

<p>且今之所谓孚者何哉<span class="comment">借“孚”字一转，生出无数议论。</span>？日夕策马，候权者之门。门者故不入，则甘言媚词作妇人状，袖金以私之。即门者持刺入，而主人又不即出见<span class="comment">尊严若神。</span>，立厩中仆马之间，恶气袭衣袖，即饥寒毒热不可忍，不去也。抵暮，则前所受赠金者出，报客曰：“相公倦，谢客矣，客请明日来。”即明日又不敢不来<span class="comment">曲笔一接，刻画尽致。</span>。夜披衣坐，闻鸡鸣即起盥<span class="comment">贯。</span>栉<span class="comment">职。○盥，洗手。栉，梳发。</span>，走马推门，门者怒曰：“为谁？”则曰：“昨日之客来<span class="comment">可发一笑。</span>。”则又怒曰：“何客之勤也！岂有相公此时出见客乎<span class="comment">厉声不堪。</span>? ”客心耻之<span class="comment">至此亦觉难受。</span>，强忍而与言曰：“亡奈何矣，姑容我入。”门者又得所赠金，则起而入之。又立向所立厩中<span class="comment">故意描摹。</span>。幸主者出，南面召见，则惊走匍匐阶下。主者曰：“进！”则再拜，故迟不起，起则上所上寿金。主者故不受，则固请；主者故固不受，则又固请<span class="comment">叠句妙。</span>。然后命吏纳之，则又再拜，又故迟不起，起则五六揖始出<span class="comment">历叙丑态如画。</span>。出揖门者曰：“官人幸顾我，他日来，幸无阻我也！”门者答揖。大喜，奔出。马上遇所交识，即扬鞭语曰：“适自相公家来，相公厚我，厚我！”且虚言状<span class="comment">写马上两“厚我”急语，神情逼肖。</span>。即所交识亦心畏相公厚之矣。相公又稍稍语人曰：“某也贤，某也贤。”闻者亦心计交赞之。此世所谓上下相孚也<span class="comment">以冷语结前案。</span>。长者谓仆能之乎<span class="comment">以下乃言不孚之病。</span>？</p>

<p>前所谓权门者，自岁时伏腊一刺之外，即经年不往也。间<span class="comment">去声。</span>道经其门，则亦掩耳闭目，跃马疾走过之，若有所追逐者。斯则仆之褊衷。以此长不见悦于长吏，仆则愈益不顾也。每大言曰：“人生有命，吾惟守分而已。”长者闻之，得无厌其为迂乎<span class="comment">一段道出自己气节。以少胜多，笔力峭劲。</span>？</p>

<p class="kindle-cn-para-left2">是时严介溪揽权，俱是乞哀昏暮、骄人白日一辈人，摹写其丑形恶态，可为尽情。末说出自己之气骨，两两相较，薰莸不同，清浊异质。有关世教之文。</p>
</div>
</body></html>