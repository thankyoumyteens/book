<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>青霞先生文集序茅坤</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">青霞先生文集序<br/><span class="small">茅坤</span></h1>
<p>青霞沈君<span class="comment">名炼，字纯甫，会稽人。</span>，由锦衣经历上书诋宰执。宰执深疾之，方力构其罪，赖天子仁圣，特薄其谴，徙之塞上<span class="comment">先生抗疏言严嵩父子误国，请戮之以谢天下。诏榜之数十，谪出塞外。</span>。当是时，君之直谏之名满天下<span class="comment">横插一句，妙。</span>。已而君累然携妻子出家塞上。会北敌数内犯，而帅府以下束手闭垒，以恣敌之出没，不及飞一镞以相抗。甚且及敌之退，则割中土之战没者与野行者之馘<span class="comment">国。</span>以为功。而父之哭其子，妻之哭其夫，兄之哭其弟者，往往而是，无所控吁<span class="comment">预。○旷职冒功，毒害生民，今古一辙。</span>。君既上愤疆场之日弛，而又下痛诸将士日菅<span class="comment">奸。</span>刈我人民以蒙国家也<span class="comment">指上一段言。</span>。数呜咽欷歔，而以其所忧鬱发之于诗歌文章，以泄其怀，即集中所载诸什是也<span class="comment">出诗文之有集，多少曲折。</span>。</p>

<p>君故以直谏为重于时，而其所著为诗歌文章又多所讥刺，稍稍传播，上下震恐，始出死力相煽构，而君之祸作矣<span class="comment">宰执、帅府恨先生切骨，窜名白莲教中，戮于边。○先生垂名千载，全从此祸得来，未足为恨。</span>。君既没，而一时阃寄所相与谗君者，寻且坐罪罢去。又未几，故宰执之仇君者亦报罢。而君之门人给谏俞君，于是裒辑其生平所著若干卷，刻而传之。而其子以敬，来请予序之首简<span class="comment">出作序意。</span>。</p>

<p>茅子受读而题之曰：若君者，非古之志士之遗乎哉<span class="comment">喝一句。</span>？孔子删《诗》，自《小弁》之怨亲，《巷伯》之刺谗以下，其忠臣、寡妇、幽人、怼士之什，并列之为“风”；疏之为“雅”，不可胜<span class="comment">升。</span>数<span class="comment">上声。</span>。岂皆古之中声也哉？然孔子不遽遗之者，特悯其人，矜其志，犹曰“发乎情，止乎礼义”, “言之者无罪，闻之者足以为戒”焉耳<span class="comment">删《诗》不必皆中声，独见其大。</span>。予尝按次《春秋》以来，屈原之《骚》疑于怨，伍胥之谏疑于胁，贾谊之疏疑于激，叔夜之诗疑于愤，刘<img class="kindle-cn-inline-character" src="../Images/image00814.jpeg" alt=""/>之对疑于亢，然推孔子删《诗》之旨而裒次之，当亦未必无录之者<span class="comment">上引《小弁》、《巷伯》，此引屈原、伍胥诸人，俱以孔子夹写，正极力推尊处。</span>。君既没，而海内之荐绅大夫至今言及君，无不酸鼻而流涕。呜呼！集中所载《鸣剑》、《筹边》诸什，试令后之人读之，其足以寒贼臣之胆，而跃塞坦战士之马，而作之忾也，固矣<span class="comment">二十三字，作一气读。</span>。他日国家采风者之使出而览观焉，其能遗之也乎？予谨识之<span class="comment">应“遗”字收。</span>。</p>

<p>至于文词之工不工，及当古作者之旨与否，非所以论君之大者也，予故不著<span class="comment">结有馀波。</span>。</p>

<p class="kindle-cn-para-left2">先生生平大节不必待文集始传。特后之人，诵其诗歌文章，益足以发其忠孝之志，不必其有当于中声也。此序深得此旨，文亦浩落苍凉，读之凛凛有生气。</p>
</div>
</body></html>