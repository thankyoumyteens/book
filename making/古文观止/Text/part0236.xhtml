<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>蔺相如完璧归赵论王世贞</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">蔺相如完璧归赵论<br/><span class="small">王世贞</span></h1>
<p>蔺<span class="comment">吝。</span>相如之完璧，人皆称之，予未敢以为信也<span class="comment">赵惠文王时，得楚和氏璧，秦眧王欲以十五城易之，赵王使蔺相如奉璧西入秦。相如视秦王无意偿赵城，使其从者怀璧从径道亡，完璧归赵。○劈手一断。</span>。</p>

<p>夫秦以十五城之空名，诈赵而胁其璧，是时言取璧者情也，非欲以窥赵也<span class="comment">情，谓诈赵之情也。秦非欲谋赵，其情止欲取赵之璧。</span>。赵得其情则弗予，不得其情则予；得其情而畏之则予，得其情而弗畏之则弗予。此两言决耳，奈之何既畏而复挑其怒也<span class="comment">予璧，畏也。复怀以归，挑其怒也。○此段言止有予与弗予两说，不当既予而复怀归。</span>！</p>

<p>且夫秦欲璧，赵弗予璧，两无所曲直也。入璧而秦弗予城，曲在秦。秦出城而璧归，曲在赵。欲使曲在秦，则莫如弃璧；畏弃璧，则莫如弗予<span class="comment">相如谓赵王曰：“秦以城求璧，而赵不许，曲在赵。赵予璧，而秦不予赵城，曲在秦。”此言赵弗予璧，亦无所曲。以辨其“赵不许，曲在赵”之说。</span>。夫秦王既按图以予城，又设九宾，斋而受璧，其势不得不予城<span class="comment">秦王从相如之言，斋戒五日，设九宾礼于庭，引相如受璧，势不得不予赵城也。○作一扬。</span>。璧入而城弗予，相如则前请曰：“臣固知大王之弗予城也。夫璧非赵璧乎？而十五城秦宝也，今使大王以璧故，而亡其十五城，十五城之子弟皆厚怨大王以弃我如草芥也<span class="comment">既不可以城易璧。</span>。大王弗予城而绐<span class="comment">台上声。</span>赵璧，以一璧故，而失信于天下，臣请就死于国，以明大王之失信<span class="comment">又不可以璧易信。</span>。”秦王未必不返璧也<span class="comment">此段代为相如画策，璧可以还赵，而直亦不在秦。</span>。今奈何使舍人怀而逃之，而归直于秦？是时秦意未欲与赵绝耳。令秦王怒，而僇相如于市，武安君<span class="comment">秦将白起。</span>十万众压邯<span class="comment">寒。</span>郸，而责璧与信<span class="comment">邯郸，赵都。</span>，一胜而相如族，再胜而璧终入秦矣。吾故曰，蔺相如之获全于璧也，天也<span class="comment">言相如归璧，而获全无害者，乃一时之幸，非人力也。</span>。若其劲渑<span class="comment">闵。</span>池<span class="comment">赵王与秦王会渑池，秦王请赵王鼓瑟，相如亦请秦王击筑，是劲渑池也。</span>，柔廉颇<span class="comment">相如一旦位在廉颇之右，廉颇羞为之下，欲辱相如，相如尝畏避之。廉颇负荆谢罪，卒相与欢，是柔廉颇也。</span>，则愈出而愈妙于用。所以能完赵者，天固曲全之哉<span class="comment">馀波作结。</span>。</p>

<p class="kindle-cn-para-left2">相如完璧归赵一节，至今凛凛有生气，固无待后人之訾议也。然怀璧归赵之后，相如得以无恙，赵国得以免祸者，直一时之侥幸耳。故中间特设出一段中正之论，以为千古人臣保国保身万全之策，勿得视为迂谈，而忽之也。</p>
</div>
</body></html>