<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>例言</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-1">例言</h1>
<p class="kindle-cn-para-left2">一、古文选本如林，而所选之文若出一辙，盖较学相传既为轻车熟路，欲别加选录，虽蹊径一新，反多扞格。故是编所登者，亦仍诸选之旧。</p>
<p class="kindle-cn-para-left2">一、古文须评注兼有方能豁然。若有注无评，或有评无注，譬若一人之身，知其有面目而不知其有血脉，知其有血脉而不知其有面目，可乎？是编字义典故逐次注明，复另加评语，庶读之者明若观火。</p>
<p class="kindle-cn-para-left2">一、诸选各有妙解，颇多阙略，是当取其所长以补其不足，便成全璧。是编遍采名家旧注，参以己私，毫无遗漏。</p>
<p class="kindle-cn-para-left2">一、杂选古文，原为初学设也。是编于艰奥须解者固细加阐发，即目前便语亦未尝率意忽过，庶于初学有补。</p>
<p class="kindle-cn-para-left2">一、诸选本圈点外或加角，或加小画，虽各有取义，然初读不能即晓，徒以眩目。是编但加圈点，盖评注既详，信口读去，奥旨自明。又于圈下加一小圆点，以便句读。</p>
<p class="kindle-cn-para-left2">一、是编注解字义典故毕，加一小圈，再下评语。又本文评语外欲下总评，复加一小圈以别之，庶一览便省。</p>
<p class="kindle-cn-para-left2">一、字音，今人颇多忽略。是编音声无一字不注，且即注于本字之下，便于诵读。</p>
<p class="kindle-cn-para-left2">一、字画，今人亦多不讲究，余痛恨此病。是编样本皆经手录，不间昼夜寒暑，剞劂告峻，复严加校雠，誓不留一画之讹贻误后人。<br/><br/></p>
<p class="kindle-cn-signature"><span class="kaiti">吴乘权谨识</span></p>
</div>
</body></html>