<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>石碏谏宠州吁左传·隐公三年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">石碏谏宠州吁<br/><span class="small">左传·隐公三年</span></h1>
<p>卫庄公娶于齐东宫得臣之妹，曰庄姜<span class="comment">东宫，太子宫也。得臣，齐太子名。○叙庄姜与太子同母，表其所生之贵也。与下嬖人紧照。</span>，美而无子<span class="comment">美于色，贤于德，而不见答，终以无子。○四字深妙。</span>，卫人所为<span class="comment">去声。</span>赋《硕人》也<span class="comment">《硕人》, 《国风》篇名。国人以庄姜美而不见答，作《硕人》之诗以闵之。○引证冷隽。</span>。又娶于陈，曰厉妫<span class="comment">规。</span>，生孝伯，蚤死。其娣<span class="comment">弟。</span>戴妫生桓公，庄姜以为己子<span class="comment">妫，陈姓。厉、戴，皆谥也。妻之妹从妻来者曰娣。桓公虽非正出，然为正嫡所子，自然当立。○庄姜以为己子，应“无子”句。</span>。公子州吁嬖人之子也<span class="comment">庄公嬖妾，生子名曰州吁。贱而得幸曰嬖。</span>。有宠而好<span class="comment">去声。</span>兵<span class="comment">母嬖故有宠。“宠”字是一篇主脑。伏下“六逆”祸根。</span>，公弗禁<span class="comment">以宠故弗禁。</span>。庄姜恶<span class="comment">乌故反。</span>之<span class="comment">纵其好兵，必致祸，故恶之。○以上叙庄姜贤美而不见答，所宠者乃嬖人之子州吁，卫国之祸自此始矣，以起下文。</span>。</p>

<p>石碏<span class="comment">鹊。○卫大夫。</span>谏曰：“臣闻爱子，教之以义方，弗纳于邪<span class="comment">方，矩则也。《易》曰：“义以方外。”纳，使之入也。邪者，义之反。指好兵言。</span>。骄、奢、淫、佚，所自邪也。四者之来，宠禄过也<span class="comment">骄、奢、淫、佚，乃邪之所自起。而所以有此四者，由宠禄之过。禄者，宠之实也。○以上推言宠之流弊适所以纳子于邪，实非爱子也。</span>。将立州吁，乃定之矣<span class="comment">先拗一笔。</span>；若犹未也，阶之为祸<span class="comment">不定其位势必缘宠而为祸。○四句，与“欲与大叔”数句，笔法相同。</span>。夫<span class="comment">扶。</span>宠而不骄，骄而能降，降而不憾，憾而能眕<span class="comment">轸。</span>者，鲜<span class="comment">去声。</span>矣<span class="comment">眕，安重貌。言宠爱而不骄肆，骄肆而能降心，降心而不怨恨，怨恨而能安重，如此者少也。○此就人常情上，申言所自邪之义，以明州吁之必为祸也。</span>。且夫<span class="comment">以下推开一步，就庄姜、桓公与嬖人州吁，两两相对说。</span>贱妨贵<span class="comment">以爵言。</span>，少<span class="comment">去声。</span>陵长<span class="comment">掌。○以齿言。</span>，远间<span class="comment">去声。</span>亲<span class="comment">以地言。</span>，新间旧<span class="comment">以情言。</span>，小加大<span class="comment">以势言。</span>，淫破义<span class="comment">以德言。</span>，所谓六逆也<span class="comment">此六者，皆逆理之事。</span>；君义，臣行<span class="comment">以在国言。</span>，父慈，子孝，兄爱，弟敬<span class="comment">以在家言。</span>，所谓六顺也<span class="comment">此六者，皆顺理之事。</span>。去顺效逆<span class="comment">今宠州吁，其于六逆，则贱妨贵，少陵长；其于六顺，则弟不敬。是去顺而效逆矣。</span>，所以速祸也。君人者，将祸是务去，而速之，无乃不可乎？”<span class="comment">两“祸”字，应前“阶之为祸”。“君人”以下十六字，一气三转，词意恺切。</span>弗听<span class="comment">庄公不听。</span>。其子厚与州吁游，禁之<span class="comment">应弗禁。</span>，不可<span class="comment">石厚不听。</span>。桓公立，乃老<span class="comment">谓告老致仕。○夫以石碏之贤，谏既不行于君，令复不行于子，命也。夫其见几而作，不俟终日，智矣哉。</span>。</p>

<p class="kindle-cn-para-left2">“宠”字，乃此篇始终关键。自古宠子未有不骄，骄子未有不败。石碏有见于此，故以教之义方为爱子之法。是拔本塞源，而预绝其祸根也。庄公愎而弗图，辨之不早，贻祸后嗣，呜呼惨哉！</p>
</div>
</body></html>