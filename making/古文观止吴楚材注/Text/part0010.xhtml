<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>郑庄公戒饬守臣左传·隐公十一年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">郑庄公戒饬守臣<br/><span class="small">左传·隐公十一年</span></h1>
<p>秋七月，公会齐侯、郑伯伐许。庚辰，傅<span class="comment">附。</span>于许<span class="comment">三国之师，俱附于许之城下。</span>。颍考叔取郑伯之旗蝥<span class="comment">谋。</span>弧<span class="comment">胡。</span>以先登<span class="comment">蝥弧，旗名。</span>，子都<span class="comment">郑大夫公孙阏。</span>自下射<span class="comment">食。</span>之<span class="comment">恨考叔夺其车，故射之。</span>，颠<span class="comment">颠，坠也。考叔坠而死。</span>。瑕叔盈<span class="comment">郑大夫。</span>又以蝥弧登，周麾而呼曰：“君登矣<span class="comment">周，遍也。麾，招也。蝥弧，郑伯旗，故呼曰“君登”。</span>! ”郑师毕登<span class="comment">郑师见君之旗，故尽登城。</span>。壬午，遂入许。许庄公奔卫。齐侯以许让公<span class="comment">齐不取。</span>。公曰：“君谓许不共<span class="comment">同供。○谓许不供职贡。</span>，故从君讨之。许既伏其罪矣。虽君有命，寡人弗敢与<span class="comment">预。</span>闻<span class="comment">鲁不取。</span>。”乃与郑人<span class="comment">郑庄始以三国之师同克许，难自专功，而佯让齐、逊鲁，及齐、鲁交让，而郑庄因受焉。是齐、鲁堕郑术中也。盖郑与许为邻，庄公眈眈虎视已久，一日得许，心满意足，又欲掩饰其贪许狡谋，故下文逐层商量，逐步打算，遂成曲曲折折、袅袅亭亭之笔。</span>。</p>

<p>郑伯使许大夫百里奉许叔<span class="comment">许庄之弟。</span>以居许东偏<span class="comment">偏，边鄙也。○己弟叔段何在？而爱及他人之弟。特借此布置一番，是奸雄手段。</span>，曰：“天祸许国，鬼神实不逞于许君，而假手于我寡人<span class="comment">逞，快也。言许祸降自天，非我欲伐许也。</span>，寡人唯是一二父兄<span class="comment">同姓群臣。</span>不能共<span class="comment">同“供”。</span>亿，其敢以许自为功乎<span class="comment">共，给也。亿，安也。○就处常推出一层。</span>？寡人有弟<span class="comment">叔段。</span>，不能和协，而使糊其口于四方，其况能久有许乎<span class="comment">糊口，寄食也。段出奔共国，故云寄食于四方。是怕人说，自开口先说。○就处变推出一层。</span>？吾子其奉许叔以抚柔此民也<span class="comment">以上追前，以下料后，只此句点题。</span>，吾将使获<span class="comment">郑大夫公孙获。</span>也佐吾子<span class="comment">伏下。</span>。若寡人得没于地，天其以礼悔祸于许<span class="comment">以礼，如人以恩礼相遇。悔祸，悔前日之祸许，而转而佑之。根上“天祸许国”来。○十五字作一句读。若者逆料之词。是说在自己身后者，明明自己在时，天未必其悔祸于许也。下乃紧承悔祸意，作两层写。</span>，无宁兹许公复奉其社稷，唯我郑国之有请谒焉，如旧昏<span class="comment">同“婚”。</span>媾，其能降以相从也<span class="comment">无宁，犹宁无也。兹，此也。言宁无此许公复奉许之社稷。唯我郑国之有所请告于许，如旧昏姻，许其能降心以从郑也。○三十字作一气读。就有益于郑处，推出一层。</span>。无滋他族实逼处此，以与我郑国争此土也。吾子孙其覆<span class="comment">福。</span>亡之不暇，而况能禋<span class="comment">因。</span>祀许乎<span class="comment">言无长他族类迫近居此，以与我郑国争此许地。吾子孙将颠覆危亡，救之不暇，而况能禋祀许之山川乎？精意以享曰禋。或谓“他族”是暗指齐、鲁，似极有照应，但此是说在自己身后者，恐非专指齐、鲁也，玩“子孙”二字可见。○三十三字作一气读。就有害于郑处，推出一层。</span>？寡人之使吾子处此<span class="comment">居许东偏。</span>，不惟许国之为<span class="comment">去声。○应许公复奉其社稷。</span>，亦聊以固吾圉<span class="comment">语。</span>也<span class="comment">圉，边陲也。应“无滋他族实逼处此”。○三句总收上文。</span>。”乃使公孙获处许西偏，曰：“凡而器用财贿，无置于许<span class="comment">而，汝也。</span>。我死<span class="comment">应前“得没于地”。</span>，乃亟去之<span class="comment">乃，亦汝也。以无财物之累，可以速于去许。○亦说在自己身后者，明明自己在时，汝一日不可去许也。</span>！吾先君新邑于此<span class="comment">新邑，河南新郑也。旧郑在京兆。庄公之父武公，始迁邑于河南。</span>，王室而既卑矣<span class="comment">周自东迁之后，日见衰微。</span>，周之子孙日失其序<span class="comment">序，班列也。周序先同姓，后异姓。王室既卑，故子孙日失其序。</span>。夫许，大<span class="comment">泰。</span>岳之胤<span class="comment">印。</span>也<span class="comment">大岳，神农之后，尧，四岳也。胤，嗣也。见许非周子孙，后未可量。</span>。天而既厌周德矣，吾其能与许争乎<span class="comment">王室既卑，子孙失序，是天厌周德。而郑亦周之子孙，岂能与许争此地乎？此明公孙获不可久居许之意。○已上两边戒饬之词。满口假仁假义，只为自家掩饰。绝不厌其词之烦。快笔英锋文中仅有。</span>? ”</p>

<p>君子谓郑庄公“于是乎有礼<span class="comment">于是乎有礼者，见郑庄一生无礼，唯此若有礼耳。</span>。礼，经国家，定社稷，序人民，利后嗣者也<span class="comment">四句，是礼之用。</span>。许，无刑而伐之<span class="comment">刑，法也。</span>，服而舍<span class="comment">捨。</span>之，度<span class="comment">铎。</span>德而处之，量力而行之，相<span class="comment">去声。</span>时而动，无累后人<span class="comment">六句，是说郑庄用礼。</span>，可谓知礼矣<span class="comment">又断一句。言从外面看去，真可谓知礼矣。</span>。”</p>

<p class="kindle-cn-para-left2">郑庄戒饬之词，委婉纡曲，忽为许计，忽为郑计，语语放宽，字字放活。篇中三提“天”字，见事之成败，一听于天，己未尝容心于其际，曰“得没于地”，曰“我死亟去”，俱从身后着想，可见生前断不容许吐气。更妙在用四个“乎”字，是心口相商，吞吞吐吐，无从捉摸，真奸雄之尤。但辞令妙品，洵不多得。谓之有礼，亦止论其事，未暇诛其心也。</p>
</div>
</body></html>