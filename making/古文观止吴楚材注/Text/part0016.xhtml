<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>齐桓下拜受胙左传·僖公九年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">齐桓下拜受胙<br/><span class="small">左传·僖公九年</span></h1>
<p>会于葵丘，寻盟且修好<span class="comment">去声。</span>，礼也<span class="comment">修睦以尊周室，故以为礼。</span>。王使宰孔赐齐侯胙<span class="comment">宰，官。孔，名。胙，祭肉。异姓诸侯，非夏、商之后，不赐胙。襄王使宰孔赐齐桓胙，盖尊之比于二王也。</span>，曰：“天子有事于文、武，使孔赐伯舅胙<span class="comment">有事于文、武，谓有祭祀之事于文、武之庙。天子称异姓诸侯皆曰“伯舅”。○本与下“以伯舅耋老”句连文，只因齐侯欲下拜，歇住，王命遂分两番说，错落入妙。</span>。”齐侯将下拜<span class="comment">将下阶拜，受天子之赐。○插入一句，妙。</span>。孔曰：“且有后命<span class="comment">紧接。</span>。天子使孔曰：‘以伯舅耋<span class="comment">迭。</span>老，加劳<span class="comment">如字。</span>，赐一级，无下拜<span class="comment">七十曰耋。劳，功劳也。级，等也。言天子以伯舅年老，且有功劳于王室，故进一等，不令下阶而拜。</span>! '”对曰：“天威不违颜咫<span class="comment">止。</span>尺<span class="comment">言君尊如天，其威严常在颜面之前。八寸曰咫。</span>，小白余敢贪天子之命‘无下拜’？恐陨越于下，以遗<span class="comment">去声。</span>天子羞。敢不下拜<span class="comment">小白，桓公名。陨越，颠坠也。公自称名，言我岂敢贪天子之宠命，不下阶而拜？恐得罪于天，而颠坠于下，适足以昭天子之辱，敢不下阶而拜乎？</span>? ”下<span class="comment">句。</span>，拜<span class="comment">句。</span>；登<span class="comment">句。</span>，受<span class="comment">句。</span>。</p>

<p class="kindle-cn-para-left2">看他一连写五个“下拜”。两“无下拜”与“敢不下拜”应，“将下拜”与“下、拜、登、受”应。</p>
</div>
</body></html>