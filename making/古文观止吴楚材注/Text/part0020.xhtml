<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>介之推不言禄左传·僖公二十四年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">介之推不言禄<br/><span class="small">左传·僖公二十四年</span></h1>
<p>晋侯赏从亡者<span class="comment">文公反国，赏从亡之臣。</span>，介之推不言禄，禄亦弗及<span class="comment">介，姓。之，语助。推，名。介推亦在从亡中，未尝言禄而文公颁禄亦不及介推。○先正多责推借正言以泄私怨。看此叙事，先书“不言禄”三字，便知推本自过人一等。</span>。</p>

<p>推曰：“献公之子九人，唯君在矣<span class="comment">八人皆死，唯文公独存。○一非人力。</span>。惠、怀无亲，外内弃之<span class="comment">惠公、怀公皆忮害无亲，外而诸侯，内而臣民，无不弃之。○二非人力。</span>。天未绝晋，必将有主<span class="comment">三非人力。</span>。主晋祀者，非君而谁<span class="comment">四非人力。</span>？天实置之，而二三子以为己力，不亦诬乎<span class="comment">置，立也。○总断一笔。二三子更有何说？</span>？窃人之财，犹谓之盗，况贪天之功以为己力乎<span class="comment">再痛骂之，快极。</span>？下义其罪，上赏其奸；上下相蒙，难与处矣<span class="comment">贪天之功，在人为罪，在国为奸。而下反以为义，上反以推赏，是上下相欺，难与一日并处于朝矣。○此即是归隐意，乃“不言禄”之由也。</span>。”其母曰：“盍亦求之？以死，谁怼<span class="comment">兑。○言何不自去求赏，即不求以死，将谁怨耶？○母特试之，故作相商语。</span>? ”对曰：“尤而效之，罪又甚焉<span class="comment">尤，过也。我以贪天者为过，今复效之，则我之罪又甚于彼矣。</span>。且出怨言，不食其食<span class="comment">看推自亦认有怨言，何劳后人又责其怨。</span>。”其母曰：“亦使知之，若何<span class="comment">母特再试之，故再作相商语。○上是试以求利，此是试以求名。</span>? ”对曰：“言，身之文也。身将隐，焉<span class="comment">烟。</span>用文之？是求显也<span class="comment">人之有言，所以文饰其身。吾身将隐于山林，何用假言辞以文饰之？若自言之，是非隐而求显也。○上是不欲享其利，此是不欲享其名。</span>。”其母曰：“能如是乎<span class="comment">细玩此四字，乃知其母上二番特试之也。</span>？与汝偕隐<span class="comment">有此贤母，故能成子之高。</span>。”遂隐而死<span class="comment">“不言禄”，结案。</span>。</p>

<p>晋侯求之不获，以绵上为之田<span class="comment">绵上，西河地名。以此为介推供祭之田。</span>，曰：“以志吾过，且旌善人<span class="comment">志，记也。旌，表也。言以此田记吾禄不及推之过，且表推“不言禄”之善也。○“禄亦弗及”，结案。</span>。”</p>

<p class="kindle-cn-para-left2">晋文反国之初，从行诸臣，骈首争功，有市人之所不忍为者。而介推独超然众纷之外，孰谓此时而有此人乎？是宜百世之后，闻其风者，犹咨嗟叹息不能已也。篇中三提其母，作三样写法，介推之高，其母成之欤！</p>
</div>
</body></html>