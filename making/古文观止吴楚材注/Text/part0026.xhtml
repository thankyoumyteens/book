<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>王孙满对楚子左传·宣公三年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">王孙满对楚子<br/><span class="small">左传·宣公三年</span></h1>
<p>楚子<span class="comment">庄王。</span>伐陆浑之戎<span class="comment">陆浑之戎，秦、晋所迁于伊川者。</span>，遂至于雒<span class="comment">同“洛”。</span>，观<span class="comment">去声。</span>兵于周疆<span class="comment">雒，水名。周所都也。观，示兵威以胁周也。○一“遂”字，便见楚庄无礼。</span>。定王使王孙满<span class="comment">周大夫。</span>劳<span class="comment">去声。</span>楚子<span class="comment">楚强周弱，定王无如之何，故使大夫劳之。</span>。楚子问鼎之大小、轻重焉<span class="comment">禹之九鼎，三代相传，犹后世传国玺也。楚庄问大小轻重，有图周天下意。</span>。对曰：“在德不在鼎<span class="comment">有天下者，在有德不在有鼎。○一语喝破。</span>。昔夏之方有德也<span class="comment">紧承“德”字。</span>，远方图物<span class="comment">远方图画山川、物怪献之。</span>，贡金九牧<span class="comment">九州牧守，皆贡其金。</span>，铸鼎象物<span class="comment">以九州之金，铸为九鼎，而著图物之形于其上。</span>，百物而为之备<span class="comment">百样物怪，各为备御之具。</span>，使民知神、奸<span class="comment">使民尽知鬼神、奸邪形状。</span>。故民入川泽、山林，不逢不若<span class="comment">若、顺也。民知神、奸，故不逢不顺。</span>。螭<span class="comment">鸱。</span>魅<span class="comment">妹。</span>罔两，莫能逢之<span class="comment">螭，山神。魅，怪物。罔、两，水神。既为之备，故莫能逢人为害。</span>。用能协于上下，以承天休<span class="comment">民无灾害，则上下和以受天之祐。○已上言有德方有鼎。</span>。桀有昏德，鼎迁于商，载祀六百<span class="comment">伏下三十、七百。</span>。商纣暴虐，鼎迁于周<span class="comment">已上言无德则鼎迁。</span>。德之休明，虽小，重也<span class="comment">鼎非加大，而不可迁移，若增重然。</span>。其奸回昏乱，虽大，轻也<span class="comment">鼎非加小，而汤武迁之，若遂轻然。○总括四语，正缴“在德不在鼎”意。“大”、“小”、“轻”、“重”四字，错落有致。</span>。天祚明德，有所底止<span class="comment">言有尽头处。○二句起下，方入本意。</span>。成王定鼎于郏<span class="comment">夹。</span>鄏<span class="comment">辱。○郏鄏，东周王城，今河南也。</span>，卜世三十，卜年七百，天所命也<span class="comment">此天有所底止之定命也。</span>。周德虽衰，天命未改<span class="comment">未满卜数。</span>。鼎之轻重，未可问也<span class="comment">结语冷隽。</span>。”</p>

<p class="kindle-cn-para-left2">提出“德”字，已足以破痴人之梦；揭出“天”字，尤足以寒奸雄之胆。</p>
</div>
</body></html>