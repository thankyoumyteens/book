<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>子产论尹何为邑左传·襄公三十一年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">子产论尹何为邑<br/><span class="small">左传·襄公三十一年</span></h1>
<p>子皮<span class="comment">名罕虎，郑上卿。</span>欲使尹何为邑。子产曰：“少<span class="comment">去声。</span>，未知可否<span class="comment">尹何年少，未知可使治邑否。</span>。”子皮曰：“愿，吾爱之，不吾叛也<span class="comment">愿，谨厚也。叛，背也。言吾爱其谨厚，必不吾背。○平日可信。</span>。使夫<span class="comment">扶。</span>往而学焉，夫亦愈知治矣<span class="comment">两“夫”字指尹何。言谨厚之人，使往治邑而学为政，当愈知治邑之道矣。○后日又可望，故虽年少，亦可使之为邑。</span>。”子产曰：“不可<span class="comment">总断一句。</span>。人之爱人，求利之也<span class="comment">必求有以利益之。</span>。今吾子爱人则以政<span class="comment">今汝爱尹何，则使之为政。</span>，犹未能操刀而使割也，其伤实多<span class="comment">譬如未能执刀而使之宰割，其自伤必多。</span>。子之爱人，伤之而已，其谁敢求爱于子<span class="comment">非以爱之，实以害之，谁敢求汝之见爱。○一喻。破“吾爱之”句。</span>？子于郑国，栋也。栋折榱<span class="comment">催。</span>崩，侨<span class="comment">子产名。</span>将厌<span class="comment">压。</span>焉，敢不尽言<span class="comment">郑国有汝，犹屋之有栋。榱，椽也。栋以架椽，设使汝误事而致败，譬如栋折而椽崩，则我亦处屋下，将为其所压，敢不尽情言之？○二喻。言如此用爱，不但伤尹何，侨亦且不免。“敢不尽言”句，锁上起下。</span>？子有美锦，不使人学制焉<span class="comment">譬如汝有美锦，必不使不能裁者学裁之，惟恐伤锦。</span>。大官、大邑，身之所庇也，而使学者制焉<span class="comment">身之所庇以安者，而使学为政者往裁治焉，不恐伤身？</span>，其为美锦不亦多乎<span class="comment">亦思官邑之为美锦，不较多乎？○三喻。破“使夫往而学”句。</span>？侨闻学而后入政，未闻以政学者也<span class="comment">二句是立言大旨。</span>。若果行此，必有所害<span class="comment">非自害则害于治。</span>。譬如田猎，射御贯<span class="comment">惯。</span>，则能获禽，若未尝登车射御，则败绩厌<span class="comment">压。</span>覆<span class="comment">福。</span>是惧，何暇思获<span class="comment">败绩，坏车也。言求免自害且不能，何暇求其无害于治？○四喻。破“夫亦愈知治”句。○一喻尹何，二喻自己，三喻子皮，四又喻尹何，随手出喻，绝无痕迹。</span>? ”子皮曰：“善哉！虎不敏。吾闻君子务知大者、远者，小人务知小者、近者<span class="comment">君子、小人以识言。</span>。我，小人也。衣服附在吾身<span class="comment">此其小者、近者。</span>，我知而慎之<span class="comment">美锦不使学制。</span>；大官、大邑，所以庇身也<span class="comment">此其大者、远者。</span>，我远而慢之<span class="comment">官、邑欲使学制。</span>。微子之言，吾不知也<span class="comment">无子之言，吾终不自知其失，所以为无识之小人。○仍援前喻，更觉入情。○论尹何至此已毕。</span>。他日我曰：‘子为郑国，我为吾家，以庇焉，其可也<span class="comment">他日，前日也。前日我尝有云：“子治郑国，我治吾家，以庇身焉，其或可也。”</span>。’今而后知不足。自今请虽吾家，听子而行<span class="comment">前日我犹自以为能治家，今而后知谋虑不足，虽吾家亦须听子而行。○此子皮自谓才不及子产，字字缠绵委婉。</span>。”子产曰：“人心之不同如其面焉<span class="comment">人面无同者，其心亦然。</span>，吾岂敢谓子面如吾面乎<span class="comment">即面观心，则汝之心，未必尽如吾之心。岂敢使子之家事皆从我之所为乎？○此五喻也。通篇是喻，结处仍用喻，快笔灵思，出人意表。</span>？抑心所谓危，亦以告也<span class="comment">但于我心有所不安，如使尹何为邑者，亦必尽言以告也。○仍缴正意，一笔作收。</span>。”子皮以为忠，故委政焉<span class="comment">以子产尽心于己，故以国政委之。</span>，子产是以能为郑国<span class="comment">结出子产治政之由。</span>。</p>

<p class="kindle-cn-para-left2">“学而后入政，未闻以政学”二语，是通体结穴，前后总是发明此意。子产倾心吐露，子皮从善若流，相知之深，无过于此。全篇纯以譬喻作态，故文势宕逸不群。</p>
</div>
</body></html>