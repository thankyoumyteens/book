<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>子革对灵王左传·昭公十二年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">子革对灵王<br/><span class="small">左传·昭公十二年</span></h1>
<p>楚子<span class="comment">灵王。</span>狩于州来，次于颍尾<span class="comment">冬猎曰狩。州来、颍尾，二地皆近吴。</span>，使荡侯、潘子、司马督、嚣尹午、陵尹喜<span class="comment">五子皆楚大夫。</span>帅师围徐以惧吴<span class="comment">徐，吴与国。</span>。楚子次于乾溪，以为之援<span class="comment">乾溪，水名。自颍尾遣五大夫讫，即自次乾溪，以为兵援。</span>。雨<span class="comment">去声。</span>雪，王皮冠，秦复陶<span class="comment">秦所遗羽衣。</span>，翠被<span class="comment">被，帔也。以翠羽饰之。</span>，豹舄<span class="comment">以豹皮为履。</span>，执鞭以出<span class="comment">执鞭出以教令。</span>。仆析父<span class="comment">甫。○楚大夫。</span>从<span class="comment">去声。○此等闲叙，若无紧要，然妆点浓色正在此。</span>。</p>

<p>右尹<span class="comment">官名。</span>子革<span class="comment">郑丹也。</span>夕<span class="comment">暮见曰夕。</span>，王见之，去冠、被，舍<span class="comment">捨。</span>鞭<span class="comment">妆点。</span>，与之语，曰：“昔我先王熊绎<span class="comment">楚始封君。</span>与吕伋<span class="comment">齐太公之子丁公。</span>、王孙牟<span class="comment">卫康叔子康伯。</span>、燮父<span class="comment">晋唐叔之子。</span>、禽父<span class="comment">周公子伯禽。</span>并事康王<span class="comment">成王子。</span>，四国皆有分<span class="comment">问。○齐、卫、晋、鲁，王皆赐之珍宝，以为分器。</span>，我独无有<span class="comment">楚独无所赐。</span>。今吾使人于周，求鼎以为分，王其与我乎<span class="comment">禹铸九鼎，三代相传，犹后世传国玺也。灵王欲求周鼎以为分器，意欲何为？</span>? ”对曰：“与君王哉<span class="comment">四字冷妙。</span>！昔我先王熊绎辟<span class="comment">同“僻”。</span>在荆山，筚路蓝缕<span class="comment">筚路，柴车。蓝缕，敝衣。</span>以处草莽，跋涉山林以事天子，唯是桃弧棘矢以共<span class="comment">供。</span>御王事<span class="comment">以桃为弓，以棘为矢，为天子共御不祥之事。○写楚与周疏远。</span>。齐，王舅也<span class="comment">成王之母姜氏，齐太公之女。</span>；晋及鲁、卫，王母弟也<span class="comment">唐叔，成王母弟。周公、康叔，武王母弟。○写四国是周亲贵。</span>。楚是以无分，而彼皆有<span class="comment">宝器所以展亲，不得颁及疏远。</span>。今周与四国服事君王，将唯命是从，岂其爱鼎<span class="comment">今周与齐、晋、鲁、卫皆服事楚，将唯楚命是听，岂惜此鼎，而不以与楚？○故为张大，隐见楚子之无君。冷妙。</span>? ”王曰：“昔我皇祖伯父昆吾，旧许是宅<span class="comment">陆终氏生六子，长曰昆吾，少曰季连。季连，楚之远祖，故谓昆吾为伯父。昆吾尝居许地，许既南迁，故曰“旧许是宅”。</span>。今郑人贪赖其田，而不我与<span class="comment">此时旧许之地属郑。</span>。我若求之，其与我乎<span class="comment">求至远祖之兄所居之地，更属可笑。</span>? ”对曰：“与君王哉<span class="comment">冷妙。</span>！周不爱鼎，郑敢爱田<span class="comment">不有天子，何有于郑？妙论解颐。</span>? ”王曰：“昔诸侯远<span class="comment">去声。</span>我而畏晋，今我大城陈、蔡、不羹<span class="comment">郎。</span>，赋皆千乘<span class="comment">去声。○陈、蔡，二国名。不羹，地名，其地有二邑。言我大筑四国之城，其田之赋，皆出兵车千乘。</span>，子与<span class="comment">预。</span>有劳焉<span class="comment">汝子革亦与有功焉。○带句生姿。</span>，诸侯其畏我乎<span class="comment">又欲使天下诸侯无不畏我，其心益肆矣。</span>! ”对曰：“畏君王哉<span class="comment">冷妙。</span>！是四国者，专足畏也。又加之以楚，敢不畏君王哉<span class="comment">复一句，妙。加“敢不”二字，尤妙。○三段写楚子何等矜满，写子革何等滑稽。对矜满人，自不得不用滑稽也。</span>! ”</p>

<p>工尹路<span class="comment">工尹，名路。</span>请曰：“君王命剥圭以为<img class="kindle-cn-inline-character" src="../Images/image00674.jpeg" alt=""/><span class="comment">戚。</span>柲<span class="comment">秘。</span>，敢请命<span class="comment"><img class="kindle-cn-inline-character" src="../Images/image00675.jpeg" alt=""/>，斧也。柲，柄也。言王命破圭玉以饰斧柄，敢请制度之命。</span>。”王入视之<span class="comment">王入内，视工尹所为。○连处忽一断，妆点前后照耀，妙绝。</span>。</p>

<p>析父谓子革：“吾子，楚国之望也。今与王言如响<span class="comment">如响应声。</span>，国其若之何？”子革曰：“摩厉以须，王出，吾刃将斩矣<span class="comment">子革以锋刃自喻。言我自摩厉以待王出，将此利刃斩王之淫慝。○又生一问答作波，始知前“仆析父从”一句，非浪笔。</span>。”</p>

<p>王出，复<span class="comment">扶又切。</span>语。左史倚相<span class="comment">去声。</span>趋过<span class="comment">倚相，楚史名。</span>，王曰：“是良史也，子善视之！是能读《三坟》、《五典》、《八索》、《九丘》<span class="comment">《三坟》，三皇之书。《五典》，五帝之典。《八索》，八卦之说。《九丘》，九州之志。倚相能尽读之，所以为良史。○恰凑入摩厉以须吾刃下。</span>。”对曰：“臣尝问焉，昔穆王欲肆其心，周行天下，将皆必有车辙马迹焉<span class="comment">周穆王乘八骏马，造父为御，以遍行天下，欲使车辙马迹无所不到。</span>。祭<span class="comment">债。</span>公谋父作《祈招》<span class="comment">韶。</span>之诗，以止王心<span class="comment">谋父，周卿士。祈父，周司马之官。招，其名也。祭公力谏游行，故借司马作诗，以止遏穆王之欲心。此诗逸。</span>，王是以获没于祗<span class="comment">支。</span>宫<span class="comment">祗宫，离宫名。穆王闻谏而改，故得善终于祗宫，而免篡弑之祸。</span>。臣问其诗而不知也。若问远焉，其焉<span class="comment">烟。</span>能知之<span class="comment">《祈招》之诗，是穆王近事。远，谓《坟》、《典》诸书。○俱是引动楚子之问，可谓长于讽谕。</span>? ”王曰：“子能乎？”对曰：“能。其《诗》曰：‘祈招之愔愔<span class="comment">阴。</span>，式昭德音<span class="comment">愔愔，安和貌。式，用也。言祈父之性安和，用能自著令闻矣。</span>。思我王度，式如玉，式如金<span class="comment">亦当思我王之常度，出入起居，用如玉之坚，用如金之重。</span>。形民之力，而无醉饱之心<span class="comment">若用民力，当随其所能，如冶金制玉，随器象形，而不可存醉饱过度之心。○着意在此句，利刃已斩。</span>。'”</p>

<p>王揖而入<span class="comment">“执鞭以出”至“王入视之”, “王出复语”至“王揖而入”，两出两入，遥对作章法。</span>，馈不食，寝不寐，数日，不能自克，以及于难<span class="comment">去声。○灵王被子革一斩，寝食不安者数日。却未曾斩断，不能迁善改过。明年，为弃疾所逼，缢于乾溪。○又妆点作结，前后照耀。</span>。</p>

<p>仲尼曰：“古也有志<span class="comment">古书有云。</span>:‘克己复礼，仁也<span class="comment">应不能自克。</span>。’信善哉！楚灵王若能如是，岂其辱于乾溪<span class="comment">前叙“次于乾溪”，何等意气；此以“辱”字结之，最有味。</span>? ”</p>

<p class="kindle-cn-para-left2">楚子一番矜张语，子革绝不置辩，一味将顺，固有深意。至后闲闲唤醒，若不相蒙者，既不忤听，又得易入，此其所以为善谏欤？惜哉！灵王能听而不能克，以终及于难也。</p>
</div>
</body></html>