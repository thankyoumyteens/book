<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>子产论政宽猛左传·昭公二十年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">子产论政宽猛<br/><span class="small">左传·昭公二十年</span></h1>
<p>郑子产有疾，谓子大叔<span class="comment">游吉也。</span>曰：“我死，子必为政。唯有德者能以宽服民，其次莫如猛<span class="comment">两语，是子产治郑心诀。</span>。夫火烈，民望而畏之，故鲜<span class="comment">上声。</span>死焉<span class="comment">以火喻猛。</span>；水懦弱，民狎而玩之，则多死焉<span class="comment">以水喻宽。</span>，故宽难<span class="comment">非有德者不能。○玩其“次”字、“宽难”字，便见宽为上，不得已而用猛。而用猛正是保民之惠处，此自大经济人语。</span>。”疾数月而卒。</p>

<p>大叔为政，不忍猛而宽<span class="comment">著“不忍”二字，便见是妇人之仁，非真能宽也。</span>。郑国多盗，取人于萑<span class="comment">桓。</span>苻<span class="comment">蒲。</span>之泽<span class="comment">取人，劫其财也。萑苻，泽名。</span>。大叔悔之，曰：“吾早从夫子，不及此<span class="comment">夫子，谓子产。</span>。”兴徒兵以攻萑苻之盗，尽杀之，盗少止<span class="comment">著“尽杀”二字，便见是酷吏之虐，非善用猛也。</span>。</p>

<p>仲尼曰：“善哉<span class="comment">叹美子产为政。</span>! ”政宽则民慢，慢则纠之以猛。猛则民残，残则施之以宽<span class="comment">宽、猛各有弊，当有以相济。</span>。宽以济猛，猛以济宽，政是以和<span class="comment">“和”字，从“济”字看出。</span>。《诗》曰<span class="comment">《大雅·民劳》篇。</span>:“民亦劳止，汔<span class="comment">肸。</span>可小康；惠此中国，以绥四方<span class="comment">止，语辞。汔，其也。康、绥，皆安也。言今民亦劳甚矣，其可以小安之乎？当加惠于京师，以绥安夫诸夏之人。</span>'，施之以宽也<span class="comment">引《诗》释宽。</span>。‘毋从<span class="comment">去声。</span>诡随，以谨无良；式遏寇虐，惨不畏明<span class="comment">诡随，谓诡人随人、心不正者。谨，敕也。式，用也。惨，曾也。言诡随者不可从，以谨敕不善之人，用遏止此寇虐而曾不畏明法者。</span>'，纠之以猛也<span class="comment">引《诗》释猛。</span>。‘柔远能迩，以定我王<span class="comment">柔安远人，使之怀附，而近者各以能进，以安定我王室。</span>'，平之以和也<span class="comment">“平”字，是宽猛相济处。○引《诗》释和。○一诗分引释之，便见政和，是宽猛一时并到，不可偏胜也。</span>。又曰<span class="comment">《商颂·长发》篇。</span>, ‘不竞不<img class="kindle-cn-inline-character" src="../Images/image00676.jpeg" alt=""/><span class="comment">求。</span>，不刚不柔，布政优优，百禄是遒<span class="comment">竞，强也。<img class="kindle-cn-inline-character" src="../Images/image00677.jpeg" alt=""/>，急也。优优，和也。遒，聚也。言汤之为政不太强、不太急、不太刚、不太柔，优优然而甚和，故百种福禄皆遒聚也。</span>'，和之至也<span class="comment">引《诗》叹和之至。见得和到极处，而宽猛之迹俱化。进一层说。</span>。”及子产卒，仲尼闻之，出涕曰：“古之遗爱也<span class="comment">以子产之猛为遗爱，阐微之论。</span>。”</p>

<p class="kindle-cn-para-left2">子产不是一味任猛，盖立法严则民不犯，正所以全其生。此中大有作用。太叔始宽而继猛，殊失子产授政之意。观孔子叹美子产，而以宽猛相济立论，则政和，谅非用猛所能致；末以遗爱结之，便有分晓。</p>
</div>
</body></html>