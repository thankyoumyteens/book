<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>单子知陈必亡国语·周语中</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">单子知陈必亡<br/><span class="small">国语·周语中</span></h1>
<p>定王使单<span class="comment">善。</span>襄公<span class="comment">名朝，定王卿士。</span>聘于宋<span class="comment">聘，问也。诸侯之于天子、天子之于诸侯、诸侯之于邻国皆有聘。</span>。遂假道于陈，以聘于楚<span class="comment">自宋适楚，道经陈国。是时天子微弱，故以诸侯相聘之礼假道也。</span>。火朝觌矣，道茀<span class="comment">拂。</span>不可行也<span class="comment">火，心星也。觌，见也。朝觌，谓夏正十月，心星早见于辰。道茀，草秽塞路也。○一。</span>，候不在疆<span class="comment">候，候人也，掌迎送宾客者。疆，境也。○二。</span>，司空不视涂<span class="comment">司空，掌道路之官。○三。</span>，泽不陂<span class="comment">卑。○陂，泽障也。古不窦泽，故障之。○四。</span>，川不梁<span class="comment">梁，桥梁也。古不防川，故梁之。○五。○伏“辰角见”一段案。</span>，野有庾<span class="comment">与。</span>积<span class="comment">恣。○庾，露。积，聚也。谓以谷米露聚于外也。○六。</span>，场功未毕<span class="comment">场，收禾圃也。筑场未完。○七。</span>，道无列树<span class="comment">古者列树以表道。○八。</span>，垦田若蓺<span class="comment">即。○蓺，茅芽也。既垦之田，犹若茅芽，言其稀少也。○九。○伏“周制有之”一段案。</span>，膳宰不致饩<span class="comment">戏。○膳宰，膳夫也，掌宾客之牢礼。生者曰饩。○十。</span>，司里不授馆<span class="comment">司里，里宰也，掌授客馆。○十一。</span>，国无寄寓<span class="comment">寄寓，旅次也。○十二。</span>，县无旅舍<span class="comment">去声。○四甸为县。县方六十里。旅舍，休息居止之处，以庇宾客负担之劳。○十三。伏“周之秩官”一段案。</span>，民将筑台于夏氏<span class="comment">民，陈民。台，观台也。夏氏，陈大夫夏征舒之家。为淫其母，欲借以为乐。○十四。</span>。及陈，陈灵公与孔宁、仪行父<span class="comment">甫。○孔、仪，皆陈大夫。</span>南冠以如夏氏，留宾弗见<span class="comment">南冠，楚冠也。如，往也。宾，谓单襄公。○十五。○伏“先王之令”一段案。○从单子入陈至及陈，所阅历者，错综先叙，后从单子口中分疏作断，章法井然。</span>。</p>

<p>单子归，告王曰：“陈侯不有大咎，国必亡<span class="comment">总断二句，直是目见。</span>。”王曰：“何故？”对曰：“夫辰角见<span class="comment">现。</span>而雨毕<span class="comment">辰角，大辰仓龙之角。角，星名。朝见东方，九月初，寒露节也。雨毕者，杀气日盛，雨气日尽也。</span>，天根见而水涸<span class="comment">天根，亢、氐之间也。涸，竭也。寒露后五日，天根朝见，水潦尽竭也。</span>，本见而草木节解<span class="comment">本，氐星也。寒露后十日，氐星朝见，草木之枝节，皆脱落也。</span>，驷见而陨霜<span class="comment">驷，天驷，房星也。九月中，房星朝见，霜始降。</span>，火见而清风戒寒<span class="comment">火，心星也。霜降后，心星朝见，清风先至，所以戒人为寒备也。○五句以星见定时至，起下文。</span>。故先王之教曰<span class="comment">引古。</span>:‘雨毕而除道，水涸而成梁，草木节解而备藏，陨霜而冬裘具，清风至而修城郭宫室<span class="comment">除，修治也。备藏，具备收藏也。</span>。’故《夏令》曰<span class="comment">夏后氏之令。○再引古。</span>:‘九月除道，十月成梁<span class="comment">水涸系九月，而此言十月成梁者，谓舆梁也。</span>。’其时儆曰<span class="comment">至期儆告其民。</span>:‘收而场功，偫<span class="comment">雉。</span>而畚<span class="comment">本。</span>挶<span class="comment">菊。○季秋农事毕，使人兴筑作也。而，汝也。偫，具也。畚，土笼也。挶，土舆也。</span>，营室之中，土功其始<span class="comment">营室，定星也。此星昏而正中，夏正十月也。于是时可以营制宫室，故谓之营室。</span>。火之初见，期于司里<span class="comment">期，会也。致其筑作之具，会于司里之官。</span>。’此先王之所以不用财贿，而广施<span class="comment">去声。</span>德于天下者也<span class="comment">惠而不费。○总一句。</span>。今陈国<span class="comment">征今。</span>，火朝觌矣，而道路若塞，野场若弃，泽不陂障，川无舟梁<span class="comment">以舟为梁，即今浮桥也。</span>，是废先王之教也<span class="comment">结“火朝觌”六句。</span>。</p>

<p>“周制有之曰<span class="comment">引古。</span>:‘列树以表道<span class="comment">表道，谓识其远近。</span>，立鄙食以守路<span class="comment">鄙，四鄙。十里有庐，庐有饮食。</span>。国有郊牧<span class="comment">国外曰郊。牧，放牧之地。</span>，畺<span class="comment">同“疆”。</span>有寓望<span class="comment">境界之上，有寄寓之舍、候望之人。</span>，薮有圃草<span class="comment">泽无水曰薮。圃草，茂草也。</span>，囿有林池<span class="comment">囿，苑也。林，积木。池，积水也。</span>，所以御灾也<span class="comment">御，备也。灾，兵、饥也。</span>。其馀无非谷土<span class="comment">种谷之土。</span>，民无悬耜<span class="comment">言常用之，不悬挂也。</span>，野无奥草<span class="comment">奥，深也。野皆垦辟，无深草也。</span>，不夺农时，不蔑民功<span class="comment">蔑，弃也。</span>。有优无匮<span class="comment">优，裕也。匮，乏也。○从“民无悬耜”二句来。</span>，有逸无罢<span class="comment">同“疲”。○逸，安也。罢，劳也。○从“不夺农时”二句来。</span>。国有班事<span class="comment">国，城邑也。土功井然有条理。</span>，县有序民<span class="comment">四甸为县。力役更番有次第。</span>。’今陈国<span class="comment">征今。</span>道路不可知<span class="comment">指“道无列树”而言。</span>，田在草间<span class="comment">未垦者多。</span>，功成而不收<span class="comment">即“野场若弃”。</span>，民罢于逸乐<span class="comment">疲于为君作逸乐之事。</span>，是弃先王之法制也<span class="comment">结“野有庾积”四句。</span>。</p>

<p>“周之《秩官》有之曰<span class="comment">《秩官》，周常官，篇名。○引古。</span>:‘敌国宾至，关尹以告<span class="comment">敌国，相等之国也。关尹，司关者。告，告君也。</span>，行理以节逆之<span class="comment">行理，小行人也。逆，迎也。执瑞节为信，而迎之也。</span>，候人为导<span class="comment">导宾至于朝也。</span>，卿出郊劳<span class="comment">去声。○宾至近郊，君使卿朝服，用束帛劳之。</span>，门尹除门<span class="comment">门尹，司门者。扫除门庭。</span>，宗祝执祀<span class="comment">宗，宗伯。祝，太祝。宾有事于庙，则宗祝执祭祀之礼。</span>，司里授馆<span class="comment">授客馆舍。</span>，司徒具徒<span class="comment">具徒役，修道路之委积。</span>，司空视涂<span class="comment">视道途之险易。</span>，司寇诘奸<span class="comment">禁诘奸盗，防剽掠也。</span>，虞人入材<span class="comment">虞人，掌山泽之官。</span>，甸人积薪<span class="comment">甸人，掌薪蒸之官。</span>，火师监燎<span class="comment">火师，司火者。燎，照庭大烛。</span>，水师监濯<span class="comment">水师，掌水者。监涤濯之事。</span>，膳宰致飧<span class="comment">孙。○熟食曰飧。</span>，廪人献饩<span class="comment">生曰饩，禾米也。</span>，司马陈刍<span class="comment">初。○司马，掌圉人养马。刍，茭草。</span>，工人展车<span class="comment">展省客车，补伤败也。</span>，百官各以物至<span class="comment">物，如供应之物。</span>，宾入如归。是故小大莫不怀爱<span class="comment">小大，谓宾介也。○作一顿，文势不平。</span>。其贵国之宾至，则以班加一等，益虔<span class="comment">贵国，大国也，不比敌国。司事之官，皆用尊一级者，而更加敬。</span>。至于王使<span class="comment">去声。</span>，则皆官正莅事<span class="comment">官正，官长也。用官长司事，班又加矣。</span>，上卿监之<span class="comment">监，察也。察其勤惰，尤致其虔。</span>。若王巡守，则君亲监之<span class="comment">仍用官长司事，但自察之。班无可加，而虔极矣。○王使是主，说得十分郑重。又带“巡守”句，更凛然。</span>。’今虽朝也不才<span class="comment">征今。</span>，有分<span class="comment">问。</span>族于周<span class="comment">分族，王之亲族也。</span>，承王命以为过宾于陈<span class="comment">过宾，谓假道。</span>，而司事莫至<span class="comment">不但失班加益虔之制，且无以下同于敌国之宾矣。</span>，是蔑先王之官也<span class="comment">结“膳宰不致饩”四句。</span>。</p>

<p>“先王之令有之曰<span class="comment">引古。</span>:‘天道赏善而罚淫，故凡我造国，无从匪彝，无即慆<span class="comment">滔。</span>淫<span class="comment">造，为也。彝，常也。即，就也。慆，慢也。</span>，各守尔典，以承天休<span class="comment">典，常也。休，庆也。</span>。’今陈侯<span class="comment">征今。</span>不念胤<span class="comment">印。</span>续之常，弃其伉俪妃嫔<span class="comment">胤续，继嗣也。伉俪，配偶也。</span>，而帅其卿佐以淫于夏氏，不亦渎姓矣乎<span class="comment">卿佐，孔、仪也。夏征舒之父御叔，即陈公子夏之子、灵公之从祖父，妫姓也，故曰“渎姓”。○“即慆淫”矣。</span>？陈，我大姬之后也<span class="comment">大姬，武王之女、虞胡公之妃、陈之祖妣也。</span>。弃袞冕而南冠以出，不亦简彝乎<span class="comment">简彝，简略常服也。○“从匪彝”矣。</span>？是又犯先王之令也<span class="comment">结“民将筑台”五句。</span>。</p>

<p>“昔先王之教，茂帅<span class="comment">同率。</span>其德也，犹恐陨越<span class="comment">茂，勉也。率，循也。陨越，坠落也。</span>。若废其教而弃其制，蔑其官而犯其令，将何以守国？居大国之间，而无此四者，其能久乎<span class="comment">大国，谓晋、楚。○总收一段，直结出“不有大咎，国必亡”之故。</span>? ”</p>

<p>六年，单子如楚。八年，陈侯杀于夏氏<span class="comment">灵公与孔宁、仪行父饮酒于夏氏，公谓行父曰：“徵舒似汝。”对曰：“亦似君。”徵舒病之，公出，自其厩射而杀之。</span>。九年，楚子入陈<span class="comment">楚庄王讨夏徵舒，遂县陈。○单子之言俱验。</span>。</p>

<p class="kindle-cn-para-left2">先叙事起，中分四段辨驳，引古征今，句修字削。而分断中，又复错综变化，读之不觉其排对之迹。自是至文。</p>
</div>
</body></html>