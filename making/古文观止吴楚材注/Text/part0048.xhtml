<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>敬姜论劳逸国语·鲁语下</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">敬姜论劳逸<br/><span class="small">国语·鲁语下</span></h1>
<p>公父<span class="comment">甫。</span>文伯<span class="comment">鲁大夫，季悼子之孙、公父穆伯之子、公父歜也。</span>退朝，朝其母<span class="comment">母，穆伯之妻敬姜也。</span>，其母方绩<span class="comment">绩，缉麻也。</span>。文伯曰：“以歜<span class="comment">触。</span>之家<span class="comment">只四字，便写尽淫心。</span>而主犹绩，惧干季孙之怒也<span class="comment">主，谓主母。干，犯也。季孙，康子也，时为鲁正卿。</span>，其以歜为不能事主乎<span class="comment">注一句。</span>! ”</p>

<p>其母叹曰：“鲁其亡乎！使僮子备官而未之闻邪<span class="comment">僮，顽痴也。备官，居官也。闻，谓闻大道。○子言家，母却叹国，所见者大。</span>？居，吾语<span class="comment">去声。</span>女<span class="comment">汝。</span>。昔圣王之处民也，择瘠土而处之，劳其民而用之，故长王<span class="comment">去声。</span>天下<span class="comment">瘠，瘦薄也。○“劳”字是一篇之纲。</span>。夫民劳则思，思则善心生；逸则淫，淫则忘善，忘善则恶心生<span class="comment">承劳民说，又从“劳”字看出“逸”字，妙。</span>。沃土之民不材，淫也；瘠土之民莫不向义，劳也<span class="comment">承瘠土说，却从沃土反证瘠土，妙。○已上泛论道理，下乃实叙。</span>。是故天子大采朝<span class="comment">潮。</span>日，与三公九卿祖识地德<span class="comment">大采，五采也。天子春朝朝日，服五采。祖，习也。识，知也。地德广生，修阳政也。</span>；日中考政，与百官之政事，师尹惟旅、牧、相<span class="comment">去声。</span>宣序民事<span class="comment">“考”字直贯下十七字。师尹，大夫官也。惟旅，众士也。牧，州牧。相，国相也。宣，布。序，次也。</span>；少<span class="comment">去声。</span>采夕月，与太史、司载纠虔天刑<span class="comment">少采，三采也。秋暮夕月，服三采。司载，谓冯相氏、保章氏，与太史相偶。纠，恭。虔，敬也。刑，法也。天刑肃杀，治阴教也。</span>；日入监<span class="comment">平声。</span>九御，使洁奉禘、郊之粢盛<span class="comment">成。</span>，而后即安<span class="comment">监，视也。九御，九嫔之官，主祭祀者。即，就也。○著“而后”二字，可见劳多安少。以下段段著“而后”字。○此言天子之劳。</span>。诸侯朝修天子之业命，昼考其国职，夕省其典刑，夜儆百工，使无慆淫，而后即安<span class="comment">业，事也。命，令也。典刑，常法也。工，官也。慆，慢也。○此言诸侯之劳。</span>。卿大夫朝考其职，昼讲其庶政，夕序其业，夜庀<span class="comment">披上声。</span>其家事，而后即安<span class="comment">庀，治也。○此言卿大夫之劳。</span>。士朝受业，昼而讲贯，夕而习复，夜而计过无憾，而后即安<span class="comment">受业，受事于朝也。贯，事也。复，覆也。憾，恨也。○此言士之劳。</span>。自庶人以下，明而动，晦而休，无日以怠<span class="comment">句法变。○此言庶人之劳。○以上叙男事之劳，所以教文伯。以下叙女工之劳，所以自治也。</span>。王后亲织玄<img class="kindle-cn-inline-character" src="../Images/image00684.jpeg" alt=""/><span class="comment">耽上声。○<img class="kindle-cn-inline-character" src="../Images/image00686.jpeg" alt=""/>，冠之垂者，用杂采线织之。○王后劳。</span>，公侯之夫人加之以纮<span class="comment">宏。</span>、<img class="kindle-cn-inline-character" src="../Images/image00685.jpeg" alt=""/><span class="comment">延。○纮，缨从下而上者。<img class="kindle-cn-inline-character" src="../Images/image00687.jpeg" alt=""/>，冠上覆。○公侯夫人劳。</span>，卿之内子为大带<span class="comment">卿之嫡妻曰内子。大带，缁带也。○卿内子劳。</span>，命妇成祭服<span class="comment">命妇，大夫妻也。○命妇劳。</span>，列士之妻加之以朝服<span class="comment">列士，元士也。○士妻劳。</span>，自庶士以下，皆衣<span class="comment">去声。</span>其夫<span class="comment">庶士，下士也。以下谓庶人。○庶民妻劳。</span>。社而赋事，烝而献功，男女效绩，愆则有辟<span class="comment">闢。</span>，古之制也<span class="comment">社，春分社日也。赋，布也。事，农桑之业。冬祭曰烝。献功，告事之成也。绩，功也。愆，失也。辟，罪也。○单就庶人男女作束，便括尽上文，妙。</span>。君子劳心，小人劳力，先王之训也。自上以下，谁敢淫心舍力<span class="comment">又以“心”、“力”二字总结“劳”字，以起下文。</span>？</p>

<p>“今我，寡也，尔又在下位<span class="comment">寡，孀妇也。下位，下大夫之位。○两句合来，便见劳当加倍，正破“以歜之家”句。</span>，朝夕处事，犹恐忘先人之业<span class="comment">处事，处身于作事也。先人，谓穆伯。○一折。</span>。况有怠惰，其何以避辟<span class="comment">应“愆则有辟”句。</span>！吾冀而朝夕修我曰：‘必无废先人<span class="comment">冀，望也。而，汝也。修，儆也。○又一折。</span>。’尔今曰：‘胡不自安<span class="comment">点起。</span>。’以是承君之官<span class="comment">劝母自安，则己之喜于自安可知。○应“备官”句。</span>，余惧穆伯之绝祀也<span class="comment">起言“鲁其亡乎”，结言“穆伯绝祀”，俱作危言，以儆文伯。妙。</span>。”</p>

<p>仲尼闻之曰：“弟子志之<span class="comment">志，记也。</span>，季氏之妇不淫矣<span class="comment">不淫，是能劳。结赞更奇。</span>。”</p>

<p class="kindle-cn-para-left2">通篇只以“劳”字为主。自天子至诸侯，自卿大夫至士庶人，自王后至夫人，自内子、士妻至庶士以下，无一人之不劳，无一日之不劳，无一时之不劳。读此，如读《豳风·七月》诗。</p>
</div>
</body></html>