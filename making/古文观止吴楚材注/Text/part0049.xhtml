<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>叔向贺贫国语·晋语八</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">叔向贺贫<br/><span class="small">国语·晋语八</span></h1>
<p>叔向<span class="comment">羊舌肸。</span>见韩宣子<span class="comment">韩起，晋卿。</span>，宣子忧贫，叔向贺之<span class="comment">贺其贫，非贺其忧也。</span>，</p>

<p>宣子曰：“吾有卿之名，而无其实<span class="comment">实，财也。</span>，无以从二三子<span class="comment">不足以供宾客往来之费，难以置身于卿大夫之列。</span>，吾是以忧，子贺我何故<span class="comment">问得好。</span>? ”</p>

<p>对曰：“昔栾武子<span class="comment">栾书，晋卿。</span>无一卒之田<span class="comment">百人为卒。一卒之田，盖十二井。</span>，其宫不备其宗器<span class="comment">其掌祭祀之官，犹不能备其祭器。○贫。</span>，宣其德行<span class="comment">去声。○宣，布也。○“德”字是一篇之纲。</span>，顺其宪则，使越于诸侯，诸侯亲之，戎、狄怀之，以正晋国，行刑不疚<span class="comment">宪、则，皆法也。越，发闻也。刑，即宪则。疚，病也。○此其德之宣于外内者。</span>，以免于难<span class="comment">去声。○当身免于祸难。○贫而有德者可贺。</span>。及桓子<span class="comment">栾书之子，黶也。</span>，骄泰奢侈，贪欲无艺<span class="comment">艺，极也。</span>，略则行志，假货居贿<span class="comment">毁。○忽略宪则，而行贪欲之志，贷货取利，而蓄之于家。○不贫又无德。</span>，宜及于难<span class="comment">本属可忧。</span>，而赖武之德，以没其身<span class="comment">赖武之贻德以善终。○武子不但能保身，且足以庇后，益见贫而有德者可贺。</span>。及怀子<span class="comment">栾黶之子，盈也。</span>，改桓之行，而修武之德<span class="comment">改桓是贫，修武是德。</span>，可以免于难<span class="comment">本属可贺。</span>，而离<span class="comment">同“罹”。</span>桓之罪，以亡于楚<span class="comment">离，遭也。亡，奔也。○桓子虽及身幸免，亦必贻祸于后，可见不贫而无德者可忧。○一举栾氏为证，以见贫之可贺。</span>。夫郤昭子<span class="comment">郤至，晋卿。</span>，其富半公室，其家半三军<span class="comment">三军，与上“一卒”相对。○富。</span>，恃其富宠，以泰于国<span class="comment">宠，尊荣也。泰，骄慢也。○无德。</span>，其身尸于朝，其宗灭于绛<span class="comment">尸，既刑陈其尸也。绛，晋旧都。陈尸灭族，较之贻祸于后者尤甚。○富而无德者可忧。</span>。不然，夫八郤——五大夫三卿，其宠大矣<span class="comment">三卿，郤锜、郤至、郤犨。又有五人为大夫。○忽作顿宕，文势曲折。</span>，一朝而灭，莫之哀也，惟无德也<span class="comment">倒找“德”字，陡健。○一举郤氏为证，以见贫之不必忧。</span>。</p>

<p>今吾子有栾武子之贫，吾以为能其德矣<span class="comment">有其贫，必能行其德也。○“吾以为”三字，妙甚。</span>，是以贺<span class="comment">正答“何故”二字。</span>。若不忧德之不建，而患货之不足<span class="comment">亦栾桓、郤昭之续耳，小则贻祸后嗣，大则殃及同宗。</span>，将吊不暇，何贺之有<span class="comment">贫可贺，忧贫又可吊，妙绝。</span>? ”</p>

<p>宣子拜稽首焉，曰：“起也将亡，赖子存之<span class="comment">以其言可以保身，结栾武子一段。</span>。非起也敢专承之，其自桓叔<span class="comment">韩氏之祖。</span>以下嘉吾子之赐<span class="comment">以其言可以全族，结郤昭子一段。</span>。”</p>

<p class="kindle-cn-para-left2">不先说所以贺之之意，直举栾、郤作一榜样，以见贫之可贺与不贫之可忧。贫之可贺，全在有德，有德自不忧贫；后竟说出忧贫之可吊来，可见徒贫原不足贺也。言下，宣子自应汗流浃背。</p>
</div>
</body></html>