<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>王孙圉论楚宝国语·楚语下</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">王孙圉论楚宝<br/><span class="small">国语·楚语下</span></h1>
<p>王孙圉<span class="comment">楚大夫。</span>聘于晋，定公飨之，赵简子<span class="comment">晋大夫赵鞅。</span>鸣玉以相<span class="comment">去声。○鸣其佩玉以相礼。</span>，问于王孙圉曰：“楚之白珩<span class="comment">恒。</span>犹在乎<span class="comment">白珩，楚之美佩玉也。○开口问白珩，则鸣玉以相，分明有意炫耀。</span>? ”对曰：“然。”简子曰：“其为宝也，几何矣<span class="comment">言白珩之为宝，所值几何？</span>? ”</p>

<p>曰：“未尝为宝<span class="comment">一句抹倒。</span>。楚之所宝者<span class="comment">顿一句，郑重。与下“楚国之宝”句紧照。</span>，曰观<span class="comment">贯。</span>射<span class="comment">亦。</span>父<span class="comment">甫。○楚大夫。</span>，能作训辞，以行事于诸侯，使无以寡君为口实<span class="comment">口实，犹言话柄。善于辞命以交邻，使无以不文为话柄。○是为可宝。</span>。又有左史倚相<span class="comment">左史名倚相。</span>，能道训典，以叙百物，以朝夕献善败于寡君，使寡君无忘先王之业<span class="comment">叙，次也。物，事也。○明则有以正主志。</span>；又能上下说<span class="comment">悦。</span>乎鬼神，顺道其欲恶，使神无有怨痛于楚国<span class="comment">上天神，下地祇，顺道鬼神之情，所以悦之也。○幽则有以格神明。○是为可宝。</span>。又有薮曰云连徒洲<span class="comment">薮，泽也。云，即云梦。连，属也。徒，洲名。盖云梦连属徒洲。</span>，金、木、竹、箭之所生也，龟、珠、角、齿、皮、革、羽、毛<span class="comment">竹之小者曰箭。○十六字要连看，犹言金木竹箭、龟珠角齿、皮革羽毛之所生也。</span>，所以备赋，以戒不虞者也<span class="comment">赋，兵赋也。不虞，意外之患。○治本国所资。</span>。所以共<span class="comment">同“供”。</span>币帛，以宾享于诸侯者也<span class="comment">享，献也。○交邻国所资。○是为可宝。○观射父、左史倚相，曰“能”、曰“使”。云连徒洲，曰“生”、曰“所以”。字法。</span>。若诸侯之好<span class="comment">去声。</span>币具<span class="comment">云连徒洲。</span>，而导之以训辞<span class="comment">观射父。</span>，有不虞之备<span class="comment">云连徒洲。</span>，而皇神相之<span class="comment">皇，大也。○左史倚相。○又将三段，串作一片。</span>，寡君其可以免罪于诸侯<span class="comment">邻国有益。</span>，而国民保焉<span class="comment">本国有益。</span>。此楚国之宝也<span class="comment">正应一句收。</span>。若夫白珩，先王之玩也<span class="comment">玩则非有用之物。</span>，何宝焉<span class="comment">应“未尝为宝”句。○以上答白珩已毕，下乃重起奇文，以刺鸣玉与白珩无干。</span>？</p>

<p>“圉闻国之宝，六而已<span class="comment">凡为国者所宝唯六。</span>：圣能制议百物，以辅相国家，则宝之<span class="comment">圣，通明也。</span>；玉足以庇荫嘉谷，使无水旱之灾，则宝之<span class="comment">玉，祭祀之玉。</span>；龟足以宪臧否，则宝之<span class="comment">宪，法也。</span>；珠足以御火灾，则宝之；金足以御兵乱，则宝之；山林薮泽足以备财用，则宝之<span class="comment">圣曰“能”，物曰“足以”。字法。○此虽是推开一层说，仍句句与上三段相映照，妙。</span>。若夫哗嚣之美<span class="comment">鸣玉声也。</span>，楚虽蛮夷，不能宝也<span class="comment">问甚矜张，答甚闲淡，机锋射人。</span>。”</p>

<p class="kindle-cn-para-left2">所宝唯贤，自是主论，却著眼在云连徒洲一段。盖薮泽锺美，皆堪有用，自当为宝，正与玩好无用之白珩紧照。后一段于“圣能制议”之下，复接龟珠金玉，山林薮泽，皆可资之为用者，跌到不宝哗嚣之美，处处针锋相对。</p>
</div>
</body></html>