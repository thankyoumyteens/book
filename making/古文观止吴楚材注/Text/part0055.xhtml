<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>吴子使札来聘公羊传·襄公二十九年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">吴子使札来聘<br/><span class="small">公羊传·襄公二十九年</span></h1>
<p>吴无君、无大夫<span class="comment">据向之会称国。</span>，此何以有君、有大夫<span class="comment">吴始君、臣并见。</span>？贤季子也。何贤乎季子？让国也<span class="comment">“让国”二字，括尽全篇。</span>。其让国奈何？谒也、馀祭<span class="comment">债。</span>也、夷昧也，与季子同母者四<span class="comment">与，并也。</span>。季子弱而才，兄弟皆爱之，同欲立之以为君<span class="comment">父寿梦欲立之而不受，至是兄弟又同欲立之。○以国让谒。</span>。谒曰：“今若是迮<span class="comment">谪。</span>而与季子国<span class="comment">迮，骤也。</span>，季子犹不受也<span class="comment">可见前已不受，从谒口中补出，妙。</span>。请无与子而与弟，弟兄迭为君，而致国乎季子<span class="comment">曲为季子受地。</span>。”皆曰：“诺<span class="comment">三字，写同欲立之如见，妙。</span>。”故诸为君者，皆轻死为勇，饮食必祝曰：“天苟有吴国，尚速有悔于予身<span class="comment">悔，咎也。急欲致国于季子意。○自是发于至诚，不愧句吴后裔。</span>。”故谒也死，馀祭也立；馀祭也死，夷昧也立；夷昧也死，则国宜之季子者也<span class="comment">顿句生姿。</span>。</p>

<p>季子使<span class="comment">去声。</span>而亡焉<span class="comment">因出使而不归。</span>。僚者<span class="comment">夷昧子。</span>，长庶也<span class="comment">于三君之子为长。</span>，即之<span class="comment">就位也。</span>。季子使而反，至而君之尔<span class="comment">闻僚既立乃归。○以国让僚。</span>。阖庐<span class="comment">谒之子。</span>曰：“先君之所以不与子国而与弟者，凡为<span class="comment">去声。</span>季子故也<span class="comment">先提一句。</span>。将从先君之命与<span class="comment">平声。</span>，则国宜之季子者也。如不从先君之命与，则我宜立者也<span class="comment">两意一正一反，阖庐之言亦是。</span>。僚恶<span class="comment">乌。</span>得为君乎<span class="comment">后断一句。</span>？于是使专诸刺僚<span class="comment">专诸，膳宰。僚嗜炙鱼，因进鱼而刺之。○让变为争，奇。</span>，而致国乎季子<span class="comment">争矣复让，更奇。</span>。季子不受曰：“尔弑吾君，吾受尔国，是吾与尔为篡也<span class="comment">以分言，伏下“义”字。</span>。尔杀吾兄<span class="comment">杀兄之子，亦犹杀兄。</span>，吾又杀尔，是父子兄弟相杀，终身无已也<span class="comment">以情言，伏下“仁”字。</span>。”去之延陵，终身不入吴国<span class="comment">延陵，吴下邑。《礼》:“公子无去国之义，故不越境。”国，谓国都。既不忍讨阖庐，义不可留事，故不入。○超然物外。</span>。故君子以其不受为义，以其不杀为仁<span class="comment">千古定论。○以国让阖庐。○收完让国事。</span>。</p>

<p>贤季子，则吴何以有君、有大夫？以季子为臣，则宜有君者也<span class="comment">以季子贤，许有大夫，则宜使有君。○又缴有君、有大夫，完密。下复洗发称名作结，经义一字不漏。</span>。札者何？吴季子之名也。春秋贤者不名<span class="comment">或书字，或书子。</span>，此何以名？许夷狄者，不壹而足也<span class="comment">不以一事之美而遽足，以待之者严也。</span>。季子者，所贤也，曷为不足乎季子？许人臣者必使臣，许人子者必使子也<span class="comment">臣子尊荣，莫不欲与君父共之。故许之者，必使其可为臣子。贤季子而称名，所以使其为吴臣子也。○奇思创解。</span>。</p>

<p class="kindle-cn-para-left2">泰伯让周，此则兄弟让国，可谓无忝厥祖矣。然不可以为训也。迨于僚、光，骨肉相残，非季子贤明，则流祸不止，此《春秋》所以重予之欤？</p>
</div>
</body></html>