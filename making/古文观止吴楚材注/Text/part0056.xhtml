<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>郑伯克段于鄢穀梁传·隐公元年</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">郑伯克段于鄢<br/><span class="small">穀梁传·隐公元年</span></h1>
<p>克者何？能也。何能也？能杀也<span class="comment">一字诛心。</span>。何以不言杀？见段之有徒众也<span class="comment">段有徒众，不易杀也。不易杀而卒杀之，故曰“能杀”。</span>。</p>

<p>段，郑伯弟也。何以知其为弟也？杀世子、母弟目君<span class="comment">母弟，同母弟也。目君，谓称郑伯。</span>，以其目君，知其为弟也。段，弟也而弗谓弟，公子也而弗谓公子，贬之也。段失子弟之道矣<span class="comment">所以贬。</span>。贱段而甚郑伯也<span class="comment">贱段，谓不称公子及弟。甚郑伯，谓目君也。○一语绾前后，有力。</span>。何甚乎郑伯？甚郑伯之处心积虑，成于杀也<span class="comment">段恃宠骄恣，强足当国，郑伯不能防闲以礼，教训以道，纵成其恶，终致大辟。处心积虑，志欲杀弟。○一句断尽。</span>。</p>

<p>于鄢，远也，犹曰取之其母之怀中而杀之云尔，甚之也<span class="comment">郑伯之杀段，盖追恨姜氏爱段恶己也。读之使人堕泪。</span>。</p>

<p>然则为郑伯者宜奈何？缓追逸贼，亲亲之道也<span class="comment">设处得甚妙。</span>。</p>

<p class="kindle-cn-para-left2">郑伯以恶养天伦，使陷于罪，因以剪之。《春秋》推见至隐，首诛其意，以正人心。《穀梁》只“处心积虑”四字，已发透经义，核于他传。</p>
</div>
</body></html>