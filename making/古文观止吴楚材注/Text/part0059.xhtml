<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>曾子易箦礼记·檀弓上</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">曾子易箦<br/><span class="small">礼记·檀弓上</span></h1>
<p>曾子寝疾，病<span class="comment">病者，疾之甚也。</span>。乐正子春<span class="comment">曾子弟子。</span>坐于床下，曾元、曾申<span class="comment">俱曾子子。</span>坐于足，童子隅坐而执烛<span class="comment">点次错落有致。</span>。</p>

<p>童子曰：“华而睆<span class="comment">缓。</span>，大夫之箦<span class="comment">责。</span>与<span class="comment">华者，画饰之美好。睆者，节目之平莹。箦，簟也。</span>? ”子春曰：“止<span class="comment">使童子勿言也。</span>! ”曾子闻之，瞿<span class="comment">据。</span>然曰：“呼<span class="comment">呵去声。○瞿然，惊貌。呼，发声欲问也。○“止”字、“呼”字，相应甚警。</span>! ”曰<span class="comment">童子又言。</span>:“华而睆，大夫之箦与<span class="comment">若为不解，语足会心。</span>? ”曾子曰：“然<span class="comment">曾子识童子之意，故然之。</span>。斯季孙之赐也，我未之能易也。元，起易箦<span class="comment">以病不能自起而易，命元扶易。</span>。”曾元曰：“夫子之病革<span class="comment">戟。</span>矣，不可以变<span class="comment">革，亟也。变，动也。</span>。幸而至于旦，请敬易之<span class="comment">玩“幸而至于旦”句，始知前“执烛”二字，非浪笔。</span>。”曾子曰：“尔之爱我也不如彼<span class="comment">彼，谓童子。</span>。君子之爱人也以德<span class="comment">所见者大。</span>，细人之爱人也以姑息<span class="comment">姑息，苟安也。○所见者小。</span>。吾何求哉？吾得正而毙焉，斯已矣<span class="comment">垂没而精神不乱，足征守身之学。</span>。”举扶而易之，反席未安而没<span class="comment">可谓毙于正矣。</span>。</p>

<p class="kindle-cn-para-left2">宋朱子云：季孙之赐，曾子之受，皆为非礼。或者因仍习俗，尝有是事，而未能正耳。但及其疾病不可以变之时，一闻人言，而必举扶以易之，则非大贤不能矣。此事切要处，正在此毫厘顷刻之间。</p>
</div>
</body></html>