<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>有子之言似夫子礼记·檀弓上</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">有子之言似夫子<br/><span class="small">礼记·檀弓上</span></h1>
<p>有子问于曾子曰：“问<span class="comment">作闻。</span>丧<span class="comment">去声。</span>于夫子乎<span class="comment">仕而失位曰丧。</span>? ”曰：“闻之矣。‘丧欲速贫，死欲速朽’。”<span class="comment">上只问丧，此又带出“死”字来，遂成一篇对待文字。</span>有子曰：“是非君子之言也<span class="comment">一辨。</span>。”曾子曰：“参也闻诸夫子也<span class="comment">一证。</span>。”有子又曰：“是非君子之言也<span class="comment">又一辨。</span>。”曾子曰：“参也与子游闻之<span class="comment">又一证。</span>。”有子曰：“然<span class="comment">信有是言。</span>。然则夫子有为<span class="comment">去声。</span>言之也<span class="comment">开一解，伏末二段。</span>。”</p>

<p>曾子以斯言告于子游。子游曰：“甚哉，有子之言似夫子也<span class="comment">平日门人皆以有子之言为似夫子，故子游叹其甚。</span>！昔者夫子居于宋，见桓司马<span class="comment">即桓魋。</span>自为石椁，三年而不成。夫子曰：‘若是其靡也，死不如速朽之愈也<span class="comment">靡，侈也。</span>。’死之欲速朽，为桓司马言之也<span class="comment">速朽之言有为。</span>。南宫敬叔<span class="comment">鲁大夫，孟僖子之子仲孙阅。</span>反<span class="comment">失位去鲁而反国。</span>，必载宝而朝<span class="comment">欲行赂以求复位。</span>。夫子曰：‘若是其货也，丧不如速贫之愈也。’丧之欲速贫，为敬叔言之也<span class="comment">速贫之言有为。</span>。”</p>

<p>曾子以子游之言告于有子。有子曰：“然<span class="comment">言果有为。</span>。吾固曰非夫子之言也<span class="comment">复一句，结上生下。</span>。”曾子曰：“子何以知之？”有子曰：“夫子制于中都，四寸之棺，五寸之椁<span class="comment">定公九年，孔子为中都宰，制棺椁之法制。</span>。以斯知不欲速朽也<span class="comment">以有棺椁之制，知速朽非夫子之言。</span>。昔者夫子失鲁司寇，将之荆，盖先之以子夏，又申之以冉有<span class="comment">荆，楚本号。将适楚，而先使二子继往者，盖欲观楚之可仕与否，而谋其可处之位。</span>。以斯知不欲速贫也<span class="comment">以有行使之资，知速贫非夫子之言。</span>。”</p>

<p class="kindle-cn-para-left2">前二段，子游解欲速朽、速贫之故；后二段，有子自言所以知其不欲速朽、速贫之故。章法极整练，又极玲珑。</p>
</div>
</body></html>