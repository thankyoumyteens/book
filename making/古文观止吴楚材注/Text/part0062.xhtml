<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>杜蒉扬觯①礼记·檀弓下</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">杜蒉扬觯<span class="comment">《左传》作“屠蒯”。</span><br/><span class="small">礼记·檀弓下</span></h1>
<p>知<span class="comment">智。</span>悼子<span class="comment">晋大夫知<img class="kindle-cn-inline-character" src="../Images/image00691.jpeg" alt=""/>。</span>卒，未葬。平公饮酒，师旷、李调侍<span class="comment">与君同饮。</span>，鼓钟。杜蒉<span class="comment">快。</span>自外来，闻钟声，曰：“安在<span class="comment">惊怪之辞。</span>? ”曰：“在寝。”杜蒉入寝，历阶而升<span class="comment">“入”字，对下“出”字。“升”字，对下“降”字。</span>。酌曰：“旷饮斯。”又酌曰：“调饮斯。”又酌，堂上北面坐饮之<span class="comment">坐，跪也。○凡三酌者，既罚二子，又自罚也。</span>。降，趋而出<span class="comment">布成疑阵，妙人妙用。</span>。</p>

<p>平公呼而进之，曰：“蒉，曩者尔心或开予，是以不与尔言<span class="comment">尔之初入，我意尔必有所开发于我，是以不先与尔言。</span>。尔饮<span class="comment">去声。</span>旷，何也？”曰：“子卯不乐<span class="comment">桀以乙卯日死，纣以甲子日死，谓之疾日。故君不举乐。</span>。知悼子在堂<span class="comment">在殡也。</span>，斯其为子卯也大矣<span class="comment">君于卿大夫，比葬不食肉，比卒哭不举乐。悼子在殡，而可作乐燕饮乎？桀、纣异代之君，悼子同体之臣，故以为大于子卯也。○句法婉而多风。</span>。旷也，太师也。不以诏，是以饮之也<span class="comment">诏，告也。○责其旷职。</span>。”“尔饮调，何也？”曰：“调也，君之亵臣也。为一饮一食忘君之疾，是以饮之也<span class="comment">调为近习之臣，贪于饮食，而忘君之疾日。○责其徇君。</span>。”“尔饮，何也？”曰：“蒉也，宰夫也，非刀匕<span class="comment">比。</span>是共<span class="comment">供。</span>，又敢与<span class="comment">预。</span>知防，是以饮之也<span class="comment">匕，匙也。宰夫不专供刀匕之职，而敢与知谏争防闲之事，是侵官矣。○自责其越分。○三对，已注意晋君，特口未道破耳。</span>。”平公曰：“寡人亦有过焉，酌而饮寡人<span class="comment">顿地开悟。</span>。”杜蒉洗而扬觯<span class="comment">志。○扬，举也。觯，罚爵。盥洗而后举，致其洁敬也。○杜蒉至此，快心极矣。</span>。公谓侍者曰：“如我死，则必毋废斯爵也<span class="comment">欲以此爵，为后世戒。</span>。”</p>

<p>至于今，既毕献，斯扬觯，谓之“杜举<span class="comment">至今晋国行燕礼之终，必举此觯。谓之杜举者，言此觯乃昔日杜蒉所举也。○住句闲情点缀，妙。</span>。”</p>

<p class="kindle-cn-para-left2">平公失礼燕饮，使杜蒉入寝而直斥其非，未必即能任过。乃三酌之后，竟不言而出，先令猜疑不知为何故。及一一说出，乃不觉爽然自失矣。此《易》所谓“纳约自牖，终无咎”者也。文甚奇幻。</p>
</div>
</body></html>