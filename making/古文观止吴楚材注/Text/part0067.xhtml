<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>范雎说秦王国策</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">范雎说秦王<br/><span class="small">国策</span></h1>
<p>范雎<span class="comment">魏人。</span>至，秦王<span class="comment">昭王。</span>庭迎范雎，敬执宾主之礼。范雎辞让。是日见范雎，见者无不变色易容者<span class="comment">就旁人形容一笔。</span>。秦王屏<span class="comment">丙。</span>左右<span class="comment">屏，除也。</span>，宫中虚无人，秦王跪而进曰：“先生何以幸教寡人？”范雎曰：“唯唯<span class="comment">委。○唯唯，连诺也。</span>。”有间<span class="comment">谏。○间，犹顷也。</span>，秦王复请，范雎曰：“唯唯。”若是者三<span class="comment">省笔。○三唯而终不言，故缓之，以固其心也。</span>。秦王跽<span class="comment">其上声。</span>曰<span class="comment">跽，长跪也。</span>:“先生不幸教寡人乎？”</p>

<p>范雎谢曰：“非敢然也。臣闻始时吕尚<span class="comment">太公望。</span>之遇文王也，身为渔父而钓于渭阳之滨耳。若是者，交疏也。已一说<span class="comment">税。</span>而立为太师，载与俱归者，其言深也<span class="comment">交疏、言深，作反正两对。</span>。故文王果收功于吕尚，卒擅天下而身立为帝王<span class="comment">一转。</span>。即使文王疏吕望而弗与深言，是周无天子之德，而文、武无与成其王也<span class="comment">二转。</span>。今臣，羇旅之臣也，交疏于王，而所愿陈者，皆匡君臣之事、处人骨肉之间<span class="comment">处，犹在也。谓欲言太后及穰侯等。</span>，愿以陈臣之陋忠，而未知王心也，所以王三问而不对者是也<span class="comment">三转方说明。</span>。</p>

<p>“臣非有所畏而不敢言也<span class="comment">又撇然一转，为下“患”、“忧”、“耻”之纲。</span>，知今日言之于前，而明日伏诛于后，然臣弗敢畏也<span class="comment">加三句。</span>。大王信行臣之言，死不足以为臣患，亡不足以为臣忧，漆身而为厉<span class="comment">同“癞”。</span>，被<span class="comment">披。</span>发而为狂，不足以为臣耻<span class="comment">三句又为下三段之纲。</span>。五帝之圣而死，三王之仁而死，五霸之贤而死，乌获<span class="comment">武王力士。</span>之力而死，奔、育之勇而死<span class="comment">孟奔、夏育，皆卫人。</span>。死者，人之所必不免。处必然之势<span class="comment">必然，必至于死也。</span>，可以少有补于秦，此臣之所大愿也，臣何患乎<span class="comment">一段应“死不足以为臣患”。</span>？</p>

<p>“伍子胥橐载而出昭关<span class="comment">伍子胥自楚奔吴，藏身于橐，载而出楚关。</span>，夜行而昼伏，至于蔆水<span class="comment">即溧水。</span>，无以糊其口，膝行蒲伏<span class="comment">同“匍匐”。</span>，乞食于吴市，卒兴吴国，阖闾为霸。使臣得进谋如伍子胥，加之以幽囚不复见，是臣说之行也，臣何忧乎<span class="comment">一段应“亡不足以为臣忧”。</span>？箕子、接舆<span class="comment">楚人陆通，字接舆。</span>，漆身而为厉，被发而为狂，无益于殷、楚。使臣得同行于箕子、接舆，可以补所贤之主，是臣之大荣也<span class="comment">二子无补于时，犹为之，今为而有补，故特以为荣。</span>，臣又何耻乎<span class="comment">一段应“不足以为臣耻”。</span>？</p>

<p>“臣之所恐者，独恐臣死之后，天下见臣尽忠而身蹷也<span class="comment">蹷，僵也。</span>，是以杜口裹足，莫肯即秦耳<span class="comment">忽掉转作危语，最足耸听。</span>。足下上畏太后之严，下惑奸臣之态<span class="comment">忽点出太后、奸臣二句，骎骎逼人。</span>；居深宫之中，不离保傅之手<span class="comment">女保、女傅。</span>；终身闇惑，无与照奸；大者宗庙灭覆，小者身以孤危。此臣之所恐耳<span class="comment">所云危如累卵，得臣则安也。</span>！若夫穷辱之事，死亡之患，臣弗敢畏也。臣死而秦治，贤于生也<span class="comment">又掉转一笔，全篇俱动。</span>。”</p>

<p>秦王跪曰：“先生是何言也！夫秦国僻远，寡人愚不肖，先生乃幸至此，此天以寡人慁<span class="comment">魂去声。</span>先生<span class="comment">慁，污辱也。</span>，而存先王之庙也<span class="comment">应“宗庙灭覆”句。</span>。寡人得受命于先生，此天所以幸先王而不弃其孤也<span class="comment">应“身以孤危”句。</span>。先生奈何而言若此<span class="comment">呼应紧甚。</span>！事无大小，上及太后，下至大臣<span class="comment">交疏之臣，言人骨肉之间，本难启齿，故一路耸动，一路要挟，直逼出此二句，秦王已受我羁靮，便可深言矣。</span>，愿先生悉以教寡人，无疑寡人也。”范雎再拜，秦王亦再拜<span class="comment">又闲写一笔，见秦王已被范雎笼定。</span>。</p>

<p class="kindle-cn-para-left2">范雎自魏至秦，欲去穰侯而夺之位。穰侯以太后弟，又有大功于秦，去之岂是容易？始言交疏言深，再言尽忠不避死亡，翻来复去，只是不敢言；必欲吾之说，千稳万稳秦王之心，千肯万肯，而后一说便入。吾畏其人。</p>
</div>
</body></html>