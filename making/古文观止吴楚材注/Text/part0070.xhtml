<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>冯煖客孟尝君①国策</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">冯煖客孟尝君<span class="comment">《史记》作“冯驩”。</span><br/><span class="small">国策</span></h1>
<p>齐人有冯煖<span class="comment">谖。</span>者，贫乏不能自存，使人属<span class="comment">祝。</span>孟尝君<span class="comment">田婴子田文，齐相，封于薛。</span>，愿寄食门下。孟尝君曰：“客何好？”曰：“客无好也。”曰：“客何能？”曰：“客无能也<span class="comment">三千人中，如此者却少。○“好”与“能”虽并点，重“能”字一边。</span>。”孟尝君笑而受之曰：“诺<span class="comment">以为真无能人。</span>。”</p>

<p>左右以君贱之也，食<span class="comment">寺。</span>以草具<span class="comment">草，菜也。不以客待之。</span>。居有顷，倚柱弹其剑，歌曰：“长铗<span class="comment">劫。</span>归来<span class="comment">叶厘。</span>乎<span class="comment">铗，剑把。欲与俱去。</span>！食无鱼。”左右以告。孟尝君曰：“食之，比门下之客<span class="comment">待以客礼。</span>。”居有顷，复弹其铗，歌曰：“长铗归来乎！出无车。”左右皆笑之，以告。孟尝君曰：“为之驾，比门下之车客<span class="comment">待以上客之礼。</span>。”于是乘其车，揭<span class="comment">挈。</span>其剑，过其友曰：“孟尝君客我<span class="comment">至此一断，点缀生趣。</span>。”后有顷，复弹其剑铗<span class="comment">弹剑、弹铗、弹剑铗，三样写法。</span>，歌曰：“长铗归来乎！无以为家<span class="comment">叶孤。○三歌，亦寒酸，亦豪迈，便知不是无能人。</span>。”左右皆恶之，以为贪而不知足<span class="comment">处处夹写左右，正为冯煖反衬。</span>。孟尝君问：“冯公有亲乎<span class="comment">闻其歌，而问左右。</span>? ”对曰：“有老母。”孟尝君使人给其食用，无使乏<span class="comment">比上客反加厚。</span>。于是冯煖不复歌<span class="comment">歌又妙，不复歌又妙。○冯煖既曰无好、无能，所责望于人者，较有好、有能者更倍之，大是奇事，孟尝亦以为奇，即姑应之，实非有意加厚冯煖也。</span>。</p>

<p>后孟尝君出记<span class="comment">记，疏也。</span>，问门下诸客：“谁习计会<span class="comment">脍。○月计曰要，岁计曰会。</span>，能为<span class="comment">去声。</span>文收责<span class="comment">同债。</span>于薛者乎？”冯煖署曰：“能<span class="comment">署，书姓名于疏也。○突地出头。</span>。”孟尝君怪之，曰：“此谁也<span class="comment">记不起冯煖姓名。</span>? ”左右曰：“乃歌夫‘长铗归来’者也<span class="comment">笑谈轻薄，尽含句中。</span>。”孟尝君笑曰：“客果有能也<span class="comment">有能、无能，照耀前后。</span>，吾负之，未尝见也<span class="comment">冯煖在门下已久，孟尝未熟其名，未识其面，可见前番待冯煖，并非有意加厚也。</span>。”请而见之，谢曰：“文倦于是<span class="comment">是，指相齐。</span>，愦<span class="comment">脍。</span>于忧<span class="comment">愦，心乱也。</span>，而性懧<span class="comment">作懦。</span>愚，沉于国家之事<span class="comment">沉，没溺也。</span>，开罪于先生。先生不羞，乃有意欲为收责于薛乎？”冯煖曰：“愿之<span class="comment">临时犹不露圭角，胜毛遂自荐一倍。</span>。”于是约车治装，载券契而行，辞曰：“责毕收，以何市而反？”孟尝君曰：“视吾家所寡有者<span class="comment">问则有意，答则无心，幻出绝妙文字。</span>。”</p>

<p>驱而之薛，使吏召诸民当偿者，悉来合券。券遍合赴<span class="comment">凡券，取者、与者各收一，责则合验之，遍合矣，乃来听令。○亦粗完收债事，下乃出奇。</span>，矫命<span class="comment">矫，托也。托言孟尝之命。</span>以责赐诸民，因烧其券，民称万岁<span class="comment">冯煖大有作用，盖已料有后日事也。</span>。</p>

<p>长驱到齐，晨而求见<span class="comment">写其迅速。</span>。孟尝君怪其疾也，衣冠而见之，曰：“责毕收乎？来何疾也！”曰：“收毕矣<span class="comment">奇。</span>。”“以何市而反？”冯煖曰：“君云‘视吾家所寡有者’<span class="comment">拿定此言。</span>。臣窃计，君宫中积珍宝，狗马实外厩，美人充下陈<span class="comment">陈，犹列也。○三句，言无所不有。</span>。君家所寡有者以义耳<span class="comment">此物人家最少。</span>！窃以为君市义<span class="comment">更奇。</span>。”孟尝君曰：“市义奈何？”曰：“今君有区区之薛，不拊爱子其民，因而贾<span class="comment">古。</span>利之<span class="comment">贾利，与“市义”对。</span>。臣窃矫君命，以责赐诸民，因烧其券，民称万岁。乃臣所以为君市义也<span class="comment">说出市义，一笑。</span>。”孟尝君不说，曰：“诺，先生休矣<span class="comment">休，犹言歇息，无可如何之辞也。○叙冯煖收责于薛毕。</span>! ”</p>

<p>后期年，齐王谓孟尝君曰：“寡人不敢以先王之臣为臣<span class="comment">遣其就国，而为之辞。</span>。”孟尝君就国于薛，未至百里，民扶老携幼，迎君道中，终日。孟尝君顾谓冯煖：“先生所为文市义者，乃今日见之<span class="comment">市义之为利如此，若取必目前，便失此利也。○了“市义”一案。</span>。”</p>

<p>冯煖曰：“狡兔有三窟<span class="comment">坤入声。○窟，穴也。</span>，仅得免其死耳<span class="comment">忽设一喻，更进一筹。</span>。今有一窟<span class="comment">市义。○结上。</span>，未得高枕而卧也。请为君复凿二窟<span class="comment">起下。</span>。”孟尝君予车五十乘，金五百斤，西游于梁，谓梁王曰：“齐放其大臣孟尝君于诸侯，先迎之者，富而兵强。”于是，梁王虚上位，以故相为上将军<span class="comment">徙故相为上将军，虚相位以待孟尝也。</span>，遣使者，黄金千斤，车百乘，往聘孟尝君。冯煖先驱<span class="comment">先驰归薛。○作用更妙。</span>诫孟尝君曰：“千金，重币也；百乘，显使也。齐其闻之矣<span class="comment">意盖为此，而语却不尽，妙。</span>。”梁使三反，孟尝君固辞不往也<span class="comment">只是要使齐闻之，妙。</span>。</p>

<p>齐王闻之，君臣恐惧，遣太傅<span class="comment">大臣。</span>赍黄金千斤，文车二驷<span class="comment">文车，彩绘之车。</span>，服剑一<span class="comment">王自佩之剑。</span>，封书谢孟尝君曰：“寡人不祥，被于宗庙之祟<span class="comment">岁。○祟，神祸也。</span>，沉于谄谀之臣，开罪于君，寡人不足为也。愿君顾先王之宗庙，姑反国统万人乎<span class="comment">复留相齐。○是第二窟。</span>! ”冯煖诫孟尝君曰：“愿请先王之祭器，立宗庙于薛<span class="comment">请祭器，立宗庙，则薛为重地，难以动摇也。○绝大见识。</span>。”庙成<span class="comment">是第三窟。</span>，还报孟尝君曰：“三窟已就，君姑高枕为乐矣<span class="comment">总结上文。</span>。”</p>

<p>孟尝君为相数十年，无纤介之祸者，冯煖之计也<span class="comment">纤介，细微也。○结出孟尝一生得力全在冯煖，直与篇首“无好”、“无能”相映照。</span>。</p>

<p class="kindle-cn-para-left2">三番弹铗，想见豪士一时沦落，胸中块垒勃不自禁。通篇写来波澜层出，姿态横生，能使冯公须眉浮动纸上。沦落之士遂尔顿增气色。</p>
</div>
</body></html>