<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>赵威后问齐使国策</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">赵威后问齐使<br/><span class="small">国策</span></h1>
<p>齐王<span class="comment">齐王建。时君王后在。</span>使使者问赵威后<span class="comment">惠文后，孝威太后。</span>。书未发<span class="comment">未开封。○三字便作势。</span>，威后问使者曰：“岁亦无恙耶？民亦无恙耶？王亦无恙耶<span class="comment">恙，忧也。○陡问三语，大奇。</span>? ”使者不说，曰：“臣奉使使威后<span class="comment">言奉王命来问太后，则太后亦当先问王。</span>，今不问王，而先问岁与民，岂先贱而后尊贵者乎<span class="comment">以贵贱之说，辨其失问。</span>? ”威后曰：“不然。苟无岁，何有民？苟无民，何有君<span class="comment">连互说，乃见发问妙旨。</span>？故有问<span class="comment">故，旧例也。</span>舍本而问末者耶<span class="comment">探出本末，绝去贵贱之见。○答语仍作问语声口，有致。</span>? ”</p>

<p>乃进而问之曰：“齐有处士曰锺离子<span class="comment">锺离，复姓。</span>，无恙耶？是其为人也，有粮者亦食<span class="comment">寺。</span>，无粮者亦食；有衣者亦衣<span class="comment">去声。</span>，无衣者亦衣。是助王养其民者也，何以至今不业也<span class="comment">人情大率食有粮、衣有衣者多，乃无粮、无衣者亦食、衣之，所以谓之养民。业，谓使之在位，成其职业也。</span>？叶<span class="comment">摄。</span>阳子<span class="comment">亦齐处士。叶阳，县名。</span>无恙乎？是其为人，哀鳏寡，恤孤独，振困穷，补不足。是助王息其民者也，何以至今不业也<span class="comment">息，生全也。○养民，就民之处常者言。息民，就民之处变者言。</span>？北宫之女婴儿子<span class="comment">齐孝女。北宫，复姓。婴儿子，女名也。</span>无恙耶？撤其环瑱<span class="comment">天去声。</span>，至老不嫁，以养<span class="comment">去声。</span>父母。是皆率民而出于孝情者也，胡为至今不朝<span class="comment">潮。</span>也<span class="comment">环，耳环。瑱，以玉系于<img class="kindle-cn-inline-character" src="../Images/image00698.jpeg" alt=""/>而充耳。撤，去之不以为饰。朝，谓使之为命妇而入朝。</span>？此二士弗业，一女不朝，何以王齐国，子万民乎<span class="comment">总三问作一顿。</span>？于陵子仲<span class="comment">非陈仲子也。若孟子所称，已是七八十年矣。</span>尚存乎<span class="comment">六“无恙”后，变出一“尚存”，奇绝。</span>？是其为人也，上不臣于王，下不治其家，中不索交诸侯。此率民而出于无用者，何为至今不杀乎<span class="comment">竟住，奇绝，妙绝。</span>? ”</p>

<p class="kindle-cn-para-left2">通篇以民为主，直问到底，而文法各变，全于用虚字处著神。问固奇，而心亦热。末一问，胆识尤自过人。</p>
</div>
</body></html>