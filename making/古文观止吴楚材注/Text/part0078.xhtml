<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>乐毅报燕王书国策</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">乐毅报燕王书<br/><span class="small">国策</span></h1>
<p>昌国君乐毅为燕昭王合五国之兵<span class="comment">赵、楚、韩、魏、燕。</span>而攻齐，下七十馀城，尽郡县之以属燕。三城未下<span class="comment">三城，聊、莒、即墨。唯莒、即墨未下。云三城者，盖因燕将守聊城不下之事而误。</span>，而燕昭王死。惠王即位，用齐人反间，疑乐毅，而使骑劫代之将。乐毅奔赵，赵封以为望诸君<span class="comment">赵封毅以观津，号望诸君。</span>。齐田单诈骑劫，卒败燕军，复收七十馀城以复齐<span class="comment">此段叙事简括。</span>。</p>

<p>燕王悔，惧赵用乐毅乘燕之敝以伐燕<span class="comment">补写燕王心事一笔。</span>。燕王乃使人让乐毅<span class="comment">让，责也。</span>，且谢之曰：“先王举国而委将军，将军为燕破齐，报先王之仇，天下莫不振动，寡人岂敢一日而忘将军之功哉！会先王弃群臣，寡人新即位，左右误寡人。寡人之使骑劫代将军，为将军久暴<span class="comment">仆。</span>露于外，故召将军且休计事<span class="comment">善语周旋，巧于文饰。○以上是“谢之”之词。</span>。将军过听，以与寡人有隙，遂捐燕而归赵。将军自为计则可矣，而亦何以报先王之所以遇将军之意乎<span class="comment">以上是“让之”之词。○先谢后让，重称先王，欲以感动乐毅。词令委折有致。</span>? ”</p>

<p>望诸君乃使人献书报燕王曰：“臣不佞，不能奉承先王之教，以顺左右之心，恐抵斧质之罪<span class="comment">质，斩人椹也。</span>，以伤先王之明，而又害于足下之义<span class="comment">无罪而杀毅，非义也。</span>，故遁逃奔赵<span class="comment">先叙不归燕而降赵之故。○前书有“先王”、“左右”、“寡人”，故应还“先王”、“左右”、“足下”。</span>。自负以不肖之罪，故不敢为辞说。今王使使者数<span class="comment">上声。</span>之罪，臣恐侍御者之不察先王之所以畜幸臣之理<span class="comment">不敢斥言惠王，故称侍御。畜，养也。幸，亲爱之。○应“遇将军之意”。</span>，而又不白于臣之所以事先王之心<span class="comment">应“自为计”。故敢以书对。一起已括尽一篇大旨。</span>。</p>

<p>“臣闻贤圣之君，不以禄私其亲，功多者授之；不以官随其爱，能当者处之。故察能而授官者，成功之君也；论行而结交者，立名之士也<span class="comment">“功”、“名”二字，一篇柱。</span>。臣以所学者观之<span class="comment">自见本领。</span>，先王之举错，有高世之心，故假节于魏王，而以身得察于燕<span class="comment">时诸侯不通，出关则以节传之。毅为魏昭王使燕，遂为臣。察，至也。○事先王之心。</span>。先王过举，擢之乎宾客之中，而立之乎群臣之上，不谋于父兄<span class="comment">正对“左右”句。</span>，而使臣为亚卿<span class="comment">“畜幸臣之理。”</span>。臣自以为奉令承教，可以幸无罪矣，故受命而不辞<span class="comment">“事先王之心。”</span>。</p>

<p>“先王命之曰：‘我有积怨深怒于齐，不量轻弱，而欲以齐为事<span class="comment">“畜幸臣之理。”</span>。’臣对曰：‘夫齐，霸国之馀教而骤胜之遗事也<span class="comment">骤，数也。齐尝霸天下，而数胜于他国，其馀教遗事犹存。</span>，闲于甲兵，习于战攻。王若欲伐之，则必举天下而图之。举天下而图之，莫径于结赵矣。且又淮北、宋地，楚、魏之所同愿也<span class="comment">楚欲得淮北，魏欲得宋，时皆属齐。</span>。赵若许约，楚、赵、宋尽力<span class="comment">魏欲得宋而尽力。</span>，四国攻之<span class="comment">并燕为四国。</span>，齐可大破也<span class="comment">“事先王之心。”</span>。’先王曰：‘善。’臣乃口受令，具符节，南使臣于赵。顾反命<span class="comment">回顾而反，言其速也。</span>，起兵随而攻齐<span class="comment">毅令赵、楚、韩、魏、燕之兵伐齐。○“畜幸臣之理。”</span>。以天之道，先王之灵，河北之地，随先王举而有之于济上<span class="comment">济上，济水之西，齐界也。</span>。济上之军，奉令击齐，大胜之。轻卒锐兵，长驱至国<span class="comment">攻入临淄。</span>。齐王<span class="comment">闵王。</span>逃遁走莒，仅以身免。珠玉财宝，车甲珍器，尽收入燕<span class="comment">“事先王之心。”</span>。大吕陈于元英，故鼎反乎历室，齐器设于宁台<span class="comment">大吕，齐钟名。故鼎，齐所得燕鼎，元英、历室，燕二宫名。宁台，燕台也。</span>。蓟丘之植，植于汶篁<span class="comment">蓟丘，燕都。植，旗帜之属。汶，水名。竹田曰篁。言蓟丘之所植，植于齐汶上之竹田。○上三句，自齐入燕。“蓟丘”句，自燕及齐。</span>。自五伯以来，功未有及先王者也<span class="comment">一顿，赞先王，正自赞也。</span>。先王以为顺于其志<span class="comment">惬于心。</span>，以臣为不顿命<span class="comment">顿，犹坠也。</span>，故裂地而封之，使之得比乎小国诸侯<span class="comment">封毅为昌国君。○“畜幸臣之理。”</span>。臣不佞，自以为奉令承教，可以幸无罪矣，故受命而弗辞<span class="comment">“事先王之心。”○遥应前文，笔情婉宕。</span>。</p>

<p>“臣闻贤明之君，功立而不废，故著于春秋；蚤知之士<span class="comment">蚤知。先见也。</span>，名成而不毁，故称于后世<span class="comment">应前“功”、“名”二字。文从“不废”、“不毁”四字生出后半篇。</span>。若先王之报怨雪耻，夷万乘之强国，收八百岁之蓄积<span class="comment">通太公数之。</span>，及至弃群臣之日，遗令诏后嗣之馀义，执政任事之臣，所以能循法令、顺庶孽者<span class="comment">新立之君，皆患庶孽之乱，昭王能预顺之。</span>，施及萌<span class="comment">同氓。</span>隶，皆可以教于后世<span class="comment">叙完先王事，下始入议论。</span>。臣闻善作者，不必善成；善始者，不必善终<span class="comment">虚冒二句。</span>。昔者伍子胥说听乎阖闾<span class="comment">吴王，名阖闾。</span>，故吴王远迹至于郢<span class="comment">郢，楚都。吴破楚，长驱至郢。○善作善始。</span>。夫差<span class="comment">阖闾子。</span>弗是也<span class="comment">不然子胥之说。</span>，赐之鸱夷而浮之江<span class="comment">鸱夷，革囊也。夫差杀子胥，盛以鸱夷革，投之江。○不必善成善终。</span>。故吴王夫差不悟先论之可以立功，故沉子胥而弗悔<span class="comment">燕王有之也。</span>；子胥不蚤见主之不同量，故入江而不改<span class="comment">蚤见，应上“蚤知”。不改，言子胥投江而神不化，犹为波涛之神。○自言几不免也。</span>。</p>

<p>“夫免身全功，以明先王之迹者，臣之上计也<span class="comment">免身于罪，而全取齐之功，以明昭王之旧烈，是臣之本意。</span>。离<span class="comment">同“罹”。</span>毁辱之非，堕先王之名者，臣之所大恐也<span class="comment">离，遭也。遭诽谤而被诛，则坏先王知人之名，故恐惧而奔赵。</span>。临不测之罪，以幸为利者，义之所不敢出也<span class="comment">被不可测之重罪以去燕，又幸赵伐燕以为利，揆之于义，宁敢出此？○剖明心事，激扬磊落，长歌可以当泣。</span>。</p>

<p>“臣闻古之君子，交绝不出恶声；忠臣之去也，不洁其名<span class="comment">毁其君而自洁。○复转二语，结出通书之意，以应起。</span>。臣虽不佞，数<span class="comment">朔。</span>奉教于君子矣<span class="comment">应“以臣所学”句。</span>。恐侍御者之亲左右之说，而不察疏远之行也<span class="comment">应前“侍御不察”二句。</span>。故敢以书报，唯君之留意焉。”</p>

<p class="kindle-cn-para-left2">察能论行，则始进必严。善成善终，则末路必审。乐毅可谓明哲之士矣。至其书辞，情致委曲，犹存忠厚之遗。其品望固在战国以上。</p>
</div>
</body></html>