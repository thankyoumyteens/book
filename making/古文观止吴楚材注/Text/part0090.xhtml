<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>管晏列传史记</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">管晏列传<br/><span class="small">史记</span></h1>
<p>管仲夷吾者，颍上人也<span class="comment">颍水，出阳城。今有颍上县。</span>。少时常与鲍叔牙<span class="comment">齐大夫。</span>游，鲍叔知其贤<span class="comment">一篇以鲍叔事作主，故先点鲍叔。</span>。管仲贫困，常欺鲍叔<span class="comment">即下分财多自与之类也。</span>，鲍叔终善遇之，不以为言<span class="comment">千古良友。</span>。已而鲍叔事齐公子小白，管仲事公子纠。及小白立为桓公，公子纠死，管仲囚焉。鲍叔遂进管仲<span class="comment">齐襄公无道，鲍叔牙奉公子小白奔莒。及无知弑襄公，管夷吾、召忽奉公子纠奔鲁，鲁人纳之。未克而小白入，是为桓公。使鲁杀子纠而请管、召。召忽死之，管仲请囚，鲍叔牙言于桓公，以为相。</span>。管仲既用，任政于齐，齐桓公以霸，九合诸侯，一匡天下，管仲之谋也<span class="comment">管仲一生事业，只数语略写。</span>。</p>

<p>管仲曰<span class="comment">即述仲语作叙事。</span>:“吾始困时，尝与鲍叔贾，分财利多自与，鲍叔不以我为贪，知我贫也<span class="comment">此一事最易知，然知者绝少。</span>。吾尝为鲍叔谋事而更穷困，鲍叔不以我为愚，知时有利不利也。吾尝三仕三见逐于君，鲍叔不以我为不肖，知我不遭时也<span class="comment">即时之不利。</span>。吾尝三战三走，鲍叔不以我为怯，知我有老母也。公子纠败，召忽死之，吾幽囚受辱，鲍叔不以我为无耻，知我不羞小节而耻功名不显于天下也<span class="comment">此四事最难知，唯良友深知之。○忽排五段，前实事既略，此虚事独详，前以紧节胜，此以排语佳，相间成文。</span>。生我者父母，知我者鲍子也<span class="comment">总收“知我”字。句中有泪。</span>。”</p>

<p>鲍叔既进管仲<span class="comment">间接。</span>，以身下之，子孙世禄于齐，有封邑者十馀世<span class="comment">十馀世是言鲍叔，《索隐》指管仲。</span>，常为名大夫。天下不多管仲之贤而多鲍叔能知人也<span class="comment">以赞语作结，了鲍叔案。</span>。</p>

<p>管仲既任政相齐<span class="comment">间接。一匡、九合，前已总序，此又另出一头，重提再序，局法纵横，无所不可。</span>，以区区之齐在海滨，通货积财，富国强兵，与俗同好恶<span class="comment">此句是管仲治齐之纲。一“同”字，生下六个“因”字。</span>。故其称曰<span class="comment">是夷吾著书，所称《管子》者，今举其大略也。</span>:“仓廪实而知礼节，衣食足而知荣辱，上服度则六亲固<span class="comment">上服度，上之服御物有制度。六亲，父、母、兄、弟、妻、子也。固，安也。</span>。”“四维不张，国乃灭亡<span class="comment">四维，礼、义、廉、耻也。</span>。”“下令如流水之源，令顺民心。”故论卑而易行。俗之所欲，因而予之；俗之所否，因而去之。其为政也，善因祸而为福，转败而为功<span class="comment">二句，得管仲之骨髓。</span>。贵轻重，慎权衡<span class="comment">轻重，谓钱也。《管子》有《轻重》篇。○一部《管子》，收尽数行。“因祸为福”二句，又生下三段。</span>。桓公实怒少姬，南袭蔡<span class="comment">桓公与蔡姬戏船中，蔡姬习水荡公，公怒，归蔡姬而弗绝，蔡人嫁之，因伐蔡。</span>，管仲因而伐楚，责包茅不入贡于周室。桓公实北征山戎<span class="comment">山戎伐燕，桓公救燕，遂伐山戎。</span>，而管仲因而令燕修召公之政。于柯之会，桓公欲背曹沫<span class="comment">妹。</span>之约，管仲因而信之<span class="comment">桓公与鲁会柯而盟，曹沫以匕首劫桓公于坛上，曰：“反鲁之侵地。”桓公许之。已而欲无与鲁地而杀曹沫，管仲以为倍信，遂与曹沫三败所亡地于鲁。</span>，诸侯由是归齐<span class="comment">此皆一匡、九合中事，又提三段另序，俱不实写。</span>。故曰：“知与之为取，政之宝也<span class="comment">又即以《管子》语结之，缴完上节。</span>。”</p>

<p>管仲富拟于公室，有三归、反坫，齐人不以为侈。管仲卒，齐国遵其政，常强于诸侯<span class="comment">收完“任政相齐”一段，即带下作晏子过文。</span>。</p>

<p>后百馀年而有晏子焉<span class="comment">由上接下，蝉联蛇蜕。</span>。</p>

<p>晏平仲婴者，莱之夷维人也<span class="comment">莱，今东莱地。</span>。事齐灵公、庄公、景公，以节俭力行重于齐<span class="comment">“节俭力行”四字，括尽晏子。</span>。既相齐，食不重肉，妾不衣帛<span class="comment">与管仲三归、反坫对。</span>。其在朝，君语及之，即危言；语不及之，即危行。国有道，即顺命<span class="comment">谓直道行也。</span>；无道，即衡命<span class="comment">谓权衡量度而行也。○二十五字，作八句、四节、两对，隽永包括。</span>。以此三世<span class="comment">灵、庄、景。</span>显名于诸侯<span class="comment">晏子一生事业，亦只数语，约略虚写，与管仲一样。</span>。</p>

<p>越石父贤，在缧绁中。晏子出，遭之途，解左骖赎之，载归。弗谢，入闺，久之。越石父请绝<span class="comment">贤者固不可测。</span>。晏子戄<span class="comment">学。</span>然，摄衣冠谢曰：“婴虽不仁，免子于厄，何子求绝之速也？”石父曰：“不然。吾闻君子诎于不知己而信<span class="comment">同“伸”。</span>于知己者<span class="comment">一句案。</span>。方吾在缧绁中，彼不知我也。夫子既已感寤而赎我，是知己；知己而无礼，固不如在缧绁之中<span class="comment">前以知己论管仲，此以知己论晏子，是史公著意点缀联合处。</span>。”晏子于是延入为上客。</p>

<p>晏子为齐相，出，其御之妻从门间而<img class="kindle-cn-inline-character" src="../Images/image00714.jpeg" alt=""/>其夫。其夫为相御，拥大盖，策驷马，意气扬扬，甚自得也<span class="comment">描尽情状，呼之欲出。</span>。既而归，其妻请去<span class="comment">奇妇人。○亦先作一纵，石父请绝，御妻请去，作一样写。</span>。夫问其故，妻曰：“晏子长不满六尺，身相齐国，名显诸侯。今者妾观其出，志念深矣，常有以自下者<span class="comment">看人入细。</span>。今子长八尺，乃为人仆御，然子之意自以为足，妾是以求去也。”其后夫自抑损<span class="comment">亦奇。</span>。晏子怪而问之<span class="comment">写出有心人。</span>，御以实对。晏子荐以为大夫。</p>

<p>太史公曰：吾读管氏《牧民》、《山高》、《乘马》、《轻重》、《九府》<span class="comment">皆管仲著书篇名。</span>，及《晏子春秋》<span class="comment">《晏子春秋》七篇。</span>，详哉其言之也<span class="comment">因二子书已详言，故史公传以略胜。</span>。既见其著书，欲观其行事，故次其传。至其书，世多有之，是以不论，论其轶事<span class="comment">表明作两传之旨。先总说，下乃分。</span>。管仲世所谓贤臣，然孔子小之。岂以为周道衰微，桓公既贤，而不勉之至王，乃称霸哉<span class="comment">贬驳处，意浑融。</span>？语曰“将顺其美，匡救其恶，故上下能相亲也<span class="comment">三句出《孝经·事君》章。言君有美恶，臣将顺而匡救之，故君臣能相亲协，即传中所谓“因而伐楚”、“因而令燕修召公之政”、“因而信之”之类是也。</span>。”岂管仲之谓乎<span class="comment">极抑扬之致。</span>？方晏子伏庄公尸哭之，成礼然后去<span class="comment">崔杼弑庄公，晏婴入，枕庄公尸股而哭之，成礼而出。○补传所未及。</span>，岂所谓“见义不为，无勇”者邪<span class="comment">晏子之不讨崔氏，权不足也，然亦非克乱之才，故史公以无勇责之。</span>？至其谏说，犯君之颜<span class="comment">即传中所谓“危言”、“危行”、“顺命”、“衡命”是也。</span>，此所谓“进思尽忠，退思补过”者哉<span class="comment">“进思尽忠”八字，亦出《孝经·事君》章。○极赞晏子。</span>！假令晏子而在，余虽为之执鞭，所忻慕焉<span class="comment">执鞭暗用御者事。史公以李陵故被刑，汉法腐刑许赎，而生平交游故旧无能如晏子解左骖赎石父者，自伤不遇斯人，故作此愤激之词耳。</span>。</p>

<p class="kindle-cn-para-left2">《伯夷传》，忠孝兄弟之伦备矣。《管晏传》，于朋友三致意焉。管仲用齐，由叔牙以进，所重在叔牙，故传中深美叔牙。越石与其御，皆非晏子之友，而延为上客，荐为大夫，所难在晏子，故赞中忻慕晏子。通篇无一实笔，纯以清空一气运旋。觉《伯夷传》犹有意为文，不若此篇天然成妙。</p>
</div>
</body></html>