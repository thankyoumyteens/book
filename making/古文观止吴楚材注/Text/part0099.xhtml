<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>求贤诏汉高帝刘邦</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">求贤诏<br/><span class="small">汉高帝刘邦</span></h1>
<p>盖闻王者莫高于周文，伯<span class="comment">霸。</span>者莫高于齐桓，皆待贤人而成名。今天下贤者智能岂特古之人乎<span class="comment">以王伯自期，以古人期士。</span>？患在人主不交故也，士奚由进<span class="comment">归咎人主，顿挫极醒。</span>！今吾以天之灵、贤士大夫定有天下，以为一家<span class="comment">归功贤士，得体。</span>，欲其长久，世世奉宗庙亡<span class="comment">无。</span>绝也<span class="comment">是求贤正旨。</span>。贤人已与我共平之矣，而不与吾共安利之，可乎<span class="comment">二句，见帝制作雄略。</span>？贤士大夫有肯从我游者，吾能尊显之<span class="comment">上言“交”，此言“游”，真有天子友匹夫气象。</span>。布告天下，使明知朕意。御史大夫昌<span class="comment">周昌。</span>下相国，相国酂<span class="comment">赞。</span>侯<span class="comment">萧何。</span>下诸侯王，御史中执法下郡守<span class="comment">中执法，中丞也。○此诏令颁行次第。</span>，其有意称明德者<span class="comment">意实可称明德，非伪士也。</span>，必身劝，为之驾<span class="comment">郡守身自往劝，为之驾车。</span>，遣诣相国府<span class="comment">诣，至也。</span>，署行、义<span class="comment">作仪。</span>、年<span class="comment">书其行状、仪容、年纪。</span>。有而弗言<span class="comment">郡守不举。</span>，觉免<span class="comment">发觉则免其官。</span>。年老癃病，勿遣。</p>

<p class="kindle-cn-para-left2">高帝平日慢侮诸生，及天下既定，乃屈意求贤，如恐不及，盖知创业与守成异也。汉室得人，其风动固为有本。</p>
</div>
</body></html>