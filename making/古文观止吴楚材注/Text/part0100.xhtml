<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>议佐百姓诏汉文帝刘恒</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">议佐百姓诏<br/><span class="small">汉文帝刘恒</span></h1>
<p>间<span class="comment">如字。</span>者数年比<span class="comment">去声。</span>不登<span class="comment">间，近也。比，频也。</span>，又有水旱疾疫之灾，朕甚忧之。愚而不明，未达其咎<span class="comment">虚喝二句。</span>。意者朕之政有所失而行有过与？乃天道有不顺、地利或不得、人事多失和、鬼神废不享与？何以致此<span class="comment">一诘。</span>？将百官之奉养或费，无用之事或多与？何其民食之寡乏也<span class="comment">再诘。</span>？夫度<span class="comment">铎。</span>田非益寡，而计民未加益，以口量地，其于古犹有馀<span class="comment">地多于民。</span>，而食之甚不足者，其咎安在<span class="comment">三诘。“咎”字呼应。</span>？无乃百姓之从事于末<span class="comment">谓工商之业。</span>以害农者蕃<span class="comment">蕃，多也。</span>，为酒醪<span class="comment">牢。</span>以靡<span class="comment">糜。</span>谷者多<span class="comment">醪，汁滓酒也。靡，散也。</span>，六畜<span class="comment">休去声。</span>之食焉者众与<span class="comment">六畜，牛、马、羊、犬、豕、鸡也。</span>？细大之义，吾未能得其中<span class="comment">又缴一笔，仍作推究语。</span>。其与丞相、列侯、吏二千石、博士议之，有可以佐百姓者，率意远思，无有所隐<span class="comment">求得其中，爱民之诚如见。</span>！</p>

<p class="kindle-cn-para-left2">帝在位日久，佐民未尝不至。至是复议佐之之策，可见其爱民之心，愈久而不忘也。</p>
</div>
</body></html>