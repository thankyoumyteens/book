<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>过秦论上贾谊</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">过秦论上<br/><span class="small">贾谊</span></h1>
<p>秦孝公据殽函之固，拥雍州之地，君臣固守，以窥周室<span class="comment">殽，山名，谓二殽。函，函谷关也。拥，亦据也。雍州，今陕西。固守，坚守其地也。周室，天子之国，秦欲窥而取之。</span>。有席卷<span class="comment">捲。</span>天下、包举宇内、囊括四海之意，并吞八荒之心<span class="comment">括，结囊也。八荒，八方也。○四句只一意，而必叠写之者，盖极言秦有虎狼之心，非一辞而足也。</span>。当是时也，商君<span class="comment">卫鞅。</span>佐之，内立法度，务耕织，修守战之具；外连衡<span class="comment">横。</span>而斗诸侯<span class="comment">连六国以事秦，而使之自相攻斗。</span>。于是秦人拱手而取西河之外<span class="comment">拱手而取，言易也。西河，魏地名。○秦之始强如此。</span>。</p>

<p>孝公既没，惠文、武、昭<span class="comment">孝公卒，子惠文王立；卒，子武王立；卒，立异母弟，是昭襄王也。</span>蒙故业、因遗策，南取汉中，西举巴蜀，东割膏腴之地，收要害之郡<span class="comment">汉中、巴、蜀三郡，并属益州。膏腴，土田良沃也。要害，山川险阻也。○秦之又强如此。</span>。诸侯恐惧，会盟而谋弱秦，不爱珍器、重宝、肥饶之地，以致天下之士，合从<span class="comment">宗。</span>缔交，相与为一<span class="comment">以一离六为衡，以六攻一为从，故衡曰连，从曰合。缔，结也。○正欲写秦之强，忽写诸侯作反衬。</span>。当此之时，齐有孟尝<span class="comment">田文。</span>，赵有平原<span class="comment">赵胜。</span>，楚有春申<span class="comment">黄歇。</span>，魏有信陵<span class="comment">无忌。</span>。此四君者，皆明智而忠信，宽厚而爱人，尊贤而重士<span class="comment">极赞四君，以反衬秦之强。</span>，约从离横，兼韩、魏、燕、赵、宋、卫、中山之众。于是六国之士，有宁越<span class="comment">赵人。</span>、徐尚<span class="comment">未详。</span>、苏秦<span class="comment">洛阳人。</span>、杜赫<span class="comment">周人。</span>之属为之谋，齐明<span class="comment">东周臣。</span>、周最<span class="comment">周君子。</span>、陈轸<span class="comment">秦臣。</span>、召<span class="comment">邵。</span>滑<span class="comment">依。○楚臣。</span>、楼缓<span class="comment">魏相。</span>、翟景<span class="comment">未详。</span>、苏厉<span class="comment">苏秦弟。</span>、乐毅<span class="comment">燕臣。</span>之徒通其意，吴起<span class="comment">魏将。</span>、孙膑<span class="comment">频上声。○孙武之后。</span>、带佗<span class="comment">驼。○未详。</span>、儿<span class="comment">倪。</span>良、王廖<span class="comment">留。○《吕氏春秋》曰：“王廖贵先，儿良贵后。”此二人者，皆天下之豪士也。</span>、田忌<span class="comment">齐将。</span>、廉颇、赵奢<span class="comment">皆赵将。</span>之伦制其兵<span class="comment">此段申明“以致天下之士”一句，极写诸侯得人之盛，以反衬秦之强。</span>。尝以什倍之地，百万之众，叩关而攻秦<span class="comment">叩，击也。关，函谷关。○此正接前“合从缔交，相与为一”句，作一逼，紧陗。</span>。秦人开关而延敌，九国之师遁逃而不敢进。秦无亡矢遗镞<span class="comment">族。</span>之费，而天下诸侯已困矣<span class="comment">九国，谓齐、楚、韩、魏、燕、赵、宋、卫、中山也。镞，箭镝也。○上写诸侯谋弱秦，何等忙；此写秦人困诸侯，何等闲。</span>。于是从散约解，争割地而赂秦<span class="comment">初点连衡，次点合从，三叙约从离横，四叙从散约解，段落井然。</span>。秦有馀力而制其弊，追亡逐北，伏尸百万，流血漂橹<span class="comment">军败曰北。橹，大楯也。</span>。因利乘便，宰割天下，分裂河山。强国请服，弱国入朝<span class="comment">极言秦之强，总是反跌下文。</span>。</p>

<p>施及孝文王、庄襄王<span class="comment">昭襄王卒，子孝文王立；卒，子庄襄王立。</span>，享国之日浅，国家无事<span class="comment">虚叙带过。</span>。</p>

<p>及至始皇<span class="comment">方说到始皇。</span>，奋六世之馀烈<span class="comment">六世，孝公、惠文王、武王、昭王、孝文王、庄襄王。</span>，振长策而御宇内，吞二周而亡诸侯，履至尊而制六合，执敲扑以鞭笞天下<span class="comment">振，举也。策，马箠也。振长策，以马喻也。二周，东、西周也。履至尊，践帝位也。六合，天地四方也。敲扑，皆杖也。短曰敲，长曰扑。○四句亦只一意，极言始皇之强，非一辞而足也。</span>，威振四海。南取百越之地，以为桂林、象郡<span class="comment">百越，非一种也。桂林，今郁林。象郡，今日南。</span>，百越之君俛<span class="comment">同“俯”。</span>首系颈，委命下吏<span class="comment">言任性命于狱官也。○极写始皇之强。</span>。乃使蒙恬<span class="comment">秦将。</span>北筑长城而守藩篱，却匈奴七百馀里，胡人不敢南下而牧马，士不敢弯弓而报怨<span class="comment">极写始皇之强。○前历言秦之强，以其善攻，以下言始皇不善守。</span>。于是废先王之道，燔百家之言，以愚黔首<span class="comment">燔，烧也。百家言，经、史之类。黔，黑也。秦谓民为黔首，以其头黑也。</span>。隳<span class="comment">灰。</span>名城，杀豪俊，收天下之兵聚之咸阳，销锋<img class="kindle-cn-inline-character" src="../Images/image00729.jpeg" alt=""/><span class="comment">的。</span>，铸以为金人十二，以弱天下之民<span class="comment">隳，毁也。兵，戎器也。咸阳，秦都。锋<img class="kindle-cn-inline-character" src="../Images/image00730.jpeg" alt=""/>，兵刃也。始皇销锋<img class="kindle-cn-inline-character" src="../Images/image00731.jpeg" alt=""/>，为金人十二，重各千石，置宫庭中。○始皇愚民、弱民，适所以自愚、自弱，伏末“仁义不施而攻守之势异”一句。</span>。然后践华为城，因河为池<span class="comment">断华山为城，因河水为池。</span>，据亿丈之城，临不测之溪以为固<span class="comment">叠上两句。</span>。良将劲弩，守要害之处；信臣精卒，陈利兵而谁何<span class="comment">何，问也。谁何，言谁敢问。○极形容始皇之强盛，比从前更自不同。</span>。天下已定，始皇之心，自以为关中之固，金城千里，子孙帝王万世之业也<span class="comment">秦东有函谷关，南有峣关、武关，西有散关，北有萧关，居四关之中，故曰关中。金城，言坚也。秦始皇曰：“朕为始皇帝，后世以计数，二世、三世，至于万世，传之无穷。”○自废先王之道至此，正说秦皇之过，看来秦过，亦只是自愚自弱。</span>。始皇既没，余威震于殊俗<span class="comment">殊俗，远方也。○临说尽，又一振，笔愈缓，势愈紧。</span>。</p>

<p>然而<span class="comment">二字一篇大转关。</span>陈涉，瓮牖绳枢之子，氓隶之人，而迁徙之徒也<span class="comment">陈胜，字涉，阳城人。秦二世元年秋，陈涉等起。瓮牖，以败瓮口为牖也。绳枢，以绳系户枢也。氓隶，贱称。迁徙之徒，谓涉为戍渔阳之徒也。</span>，材能不及中庸<span class="comment">不及中等庸人。</span>，非有仲尼、墨翟之贤，陶朱、猗顿之富<span class="comment">范蠡之陶，自谓陶朱公，治产积十九年之间，三致千金。猗顿闻朱公富，往问术，十年间，资拟王公。故富称陶朱、猗顿。○陈涉既非其人，又无其资。</span>，蹑足行伍之间，俛<span class="comment">同“勉”。</span>起阡陌之中，率罢<span class="comment">同“疲”。</span>弊之卒，将数百之众<span class="comment">俛起，不得已而举事也。阡陌，道路也。○不成军旅。</span>，转而攻秦。斩木为兵，揭<span class="comment">杰。</span>竿为旗<span class="comment">揭，高举也。斩木为兵，而无锋刃，举竿为旗，而无旌旛。○不成器仗。</span>，天下云集而响应，赢粮而景<span class="comment">同“影”。</span>从，山东豪俊遂并起而亡秦族矣<span class="comment">云集响应，如云之集，如响之应也。赢，担也。景从，如影之随形也。○前写诸侯如彼难，此写陈涉如此易，反照作章法。</span>。</p>

<p>且夫<span class="comment">转笔会全神。</span>天下非小弱也，雍州之地，殽函之固，自若也；陈涉之位，不尊于齐、楚、燕、赵、韩、魏、宋、卫、中山之君也；锄耰、棘<span class="comment">同“戟”。</span>矜<span class="comment">同“<img class="kindle-cn-inline-character" src="../Images/image00732.jpeg" alt=""/>”。音芹。</span>，不铦<span class="comment">仙。</span>于钩、戟、长铩<span class="comment">晒。</span>也<span class="comment">耰，锄柄。矜，矛柄。铦，利也。铩，长矛。</span>；谪戍之众，非抗于九国之师也<span class="comment">涉谪戍渔阳。抗，敌也。</span>；深谋远虑，行军用兵之道，非及曩时之士也<span class="comment">曩时，六国之士。○总承前文，两两比较，句法变换，最耐寻味。</span>。然而成败异变，功业相反<span class="comment">略作一顿。</span>。试使山东之国与陈涉度长絜大，比权量力，则不可同年而语矣<span class="comment">叠上意又作一飏，文势愈紧。</span>。然秦以区区之地，致万乘之权，招八州而朝同列，百有馀年矣<span class="comment">招，举也。九州之数，秦有雍州，馀八州，皆诸侯之地。○收前半篇。</span>。然后以六合为家，殽函为宫。一夫作难<span class="comment">陈涉为首倡。</span>而七庙隳，身死人手，为天下笑者<span class="comment">死人手，谓秦王子婴为项羽所杀。○收后半篇。</span>，何也？仁义不施，而攻守之势异也<span class="comment">结出一篇主意，笔力千钧。</span>。</p>

<p class="kindle-cn-para-left2">《过秦论》者，论秦之过也。秦过只是末“仁义不施”一句便断尽，从前竟不说出。层次敲击，笔笔放松，正笔笔鞭紧，波澜层折，姿态横生，使读者有一唱三叹之致。</p>
</div>
</body></html>