<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>治安策一贾谊</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">治安策一<br/><span class="small">贾谊</span></h1>
<p>夫树国固，必相疑之势<span class="comment">立国险固，诸侯强大，则必与天子有相疑之势。○开口便吸尽全篇。</span>，下数<span class="comment">朔。</span>被其殃，上数爽其忧，甚非所以安上而全下也<span class="comment">爽，忒也。上疑下，必讨，则下被其殃而不能全；下疑上，必反，则上爽其忧而不能安。○是立言大旨。</span>。今或亲弟谋为东帝<span class="comment">谓淮南厉王长。文帝六年，谋反，废死。</span>，亲兄之子西乡<span class="comment">向。</span>而击<span class="comment">谓齐悼惠王子兴居为济北王，闻文帝幸太原，发兵反，欲击取荥阳，伏诛。</span>，今吴又见告矣<span class="comment">吴王濞，高帝兄刘仲之子，不循汉法，有告之者。</span>。天子春秋鼎盛<span class="comment">鼎，方也。○一。</span>，行义未过<span class="comment">二。</span>，德泽有加焉<span class="comment">三。</span>，犹尚如是，况莫大诸侯，权力且十此者乎<span class="comment">因三国之反，乃知他国未有不思反者。</span>！然而天下少安，何也<span class="comment">一转，揠入事情吃紧处。</span>？大国之王幼弱未壮，汉之所置傅、相方握其事<span class="comment">所以一时暂安。</span>。数年之后，诸侯之王大抵皆冠<span class="comment">贯。</span>，血气方刚，汉之傅、相称病而赐罢，彼自丞尉以上遍置私人，如此，有异淮南、济北之为邪<span class="comment">逆推将来，指陈利害，诚远谋切虑。</span>？此时而欲为治安，虽尧、舜不治<span class="comment">反剔治安，下语斩截。</span>。</p>

<p>黄帝曰：“日中必熭<span class="comment">卫。</span>，操刀必割<span class="comment">熭，晒也。○喻时不可失。</span>。”今令此道顺而全安，甚易<span class="comment">全安，谓全下安上。</span>；不肯早为，已迺<span class="comment">同“乃”。</span>堕骨肉之属而抗刭<span class="comment">景。</span>之<span class="comment">堕，毁也。抗刭，谓举其头而割之也。</span>，岂有异秦之季世乎<span class="comment">季世，末世也。○此言欲全骨肉之属，当及今早图。语带痛哭之声。</span>？夫以天子之位，乘今之时，因天之助，尚惮以危为安，以乱为治<span class="comment">“尚惮”一句，指不肯早为。</span>，假设陛下居齐桓之处<span class="comment">无位、无时、无助。</span>，将不合诸侯而匡天下乎<span class="comment">设一难。</span>？臣又知陛下有所必不能矣<span class="comment">一不能。</span>。假设天下如曩时<span class="comment">高帝之时。</span>，淮阴侯尚王楚<span class="comment">韩信为楚王，人告信欲反，遂械信，赦为淮阴侯。</span>，黥布王淮南<span class="comment">英布为淮南王，反，高帝自往击之。</span>，彭越王梁<span class="comment">梁王彭越谋反，夷三族。</span>，韩信王韩<span class="comment">故韩王孽孙信，与匈奴反太原，高帝自往击之。</span>，张敖王赵，贯高为相<span class="comment">张敖嗣父耳为赵王，赵相贯高等谋弑高帝，事觉夷三族，赦赵王敖为宣平侯。</span>，卢绾王燕，陈豨在代<span class="comment">陈豨以赵相国守代地反，人言豨反，时燕王卢绾使人之豨所，与阴谋，绾遂亡入匈奴。</span>，令此六、七公者皆亡恙，当是时而陛下即天子位，能自安乎<span class="comment">又设一难。</span>？臣有以知陛下之不能也<span class="comment">二不能。</span>。天下淆乱，高皇帝与诸公併<span class="comment">同“并”。</span>起<span class="comment">淆，杂也。○忽论高帝。</span>，非有仄<span class="comment">同“侧”。</span>室之势以豫席之也<span class="comment">礼，卿大夫之支子为侧室。席，藉也。言非有侧室之势为之资藉也。</span>。诸公幸者乃为中涓，其次厪<span class="comment">同“僅”。</span>得舍人<span class="comment">中涓、舍人，皆官名。</span>，材之不逮至远也<span class="comment">角材臣之。</span>。高皇帝以明圣威武即天子位，割膏腴之地以王诸公，多者百馀城，少者乃三四十县，惪<span class="comment">同“德”。</span>至渥也<span class="comment">渥，厚也。○身封王之。</span>？然其后七年之间，反者九起<span class="comment">七年，高帝五年至十一年。九反，韩王信、贯高、淮阴、彭越、英布、陈豨、卢绾并利几五年秋反为八，其一人盖燕王臧荼，五年十月反。○引高帝毕。</span>。陛下之与诸公，非亲角材而臣之也<span class="comment">角，校也、竞也。○无材以制其力。</span>，又非身封王之也<span class="comment">无德以服其心。</span>，自高皇帝不能以是一岁为安，故臣知陛下之不能也<span class="comment">缴应上段。○三不能。</span>。</p>

<p>然尚有可诿者，曰疏。臣请试言其亲者<span class="comment">诿，托也。尚可诿言信、越等以疏故反，故“请试言其亲者”。亲者亦恃强为乱，明信等不以疏也。</span>。假令悼惠王王齐<span class="comment">高帝子肥。</span>，元王王楚<span class="comment">高帝弟交，</span>，中子王赵<span class="comment">高帝子如意。</span>，幽王王淮阳<span class="comment">高帝子友。</span>，共<span class="comment">恭。</span>王王梁<span class="comment">高帝子恢。</span>，灵王王燕<span class="comment">高帝子建。</span>，厉王王淮南<span class="comment">高帝子长。</span>，六、七贵人皆亡恙，当是时陛下即位，能为治乎<span class="comment">又设一难。</span>？臣又知陛下之不能也<span class="comment">四不能。</span>。若此诸王，虽名为臣，实皆有布衣昆弟之心，虑亡不帝制而天子自为者<span class="comment">言诸王皆谓与天子为昆弟，而不论君臣之分，无不欲同皇帝之制度而为天子之事。意见下文。</span>。擅爵人，赦死辠<span class="comment">同“罪”。</span>，甚者或戴黄屋<span class="comment">黄屋，天子车盖之制。</span>，汉法令非行也。虽行，不轨如厉王者<span class="comment">不轨，不修法制也。</span>，今之不肯听，召之安可致乎<span class="comment">致，至也。</span>！幸而来至，法安可得加！动一亲戚，天下圜<span class="comment">圆。</span>视而起<span class="comment">圜，惊视也。</span>，陛下之臣虽有悍如冯敬者，适启其口，匕<span class="comment">比。</span>首已陷其胸矣<span class="comment">悍，勇也。冯敬，冯无择子，奏淮南厉王反，始欲发言节制诸侯王，为刺客所杀。○细写“虑无不帝制而天子自为”一句。</span>。陛下虽贤，谁与领此<span class="comment">领，理也。○亦缴应上段“不能”之意。</span>？故疏者必危，亲者必乱，已然之效也<span class="comment">三句总收上文亲疏二段。</span>。其异姓负强而动者，汉已幸胜之矣<span class="comment">指韩、彭、陈豨言。</span>，又不易其所以然。同姓袭是迹而动，既有征矣<span class="comment">指淮南、济北言。</span>，其势尽又复然。殃旤<span class="comment">同“祸”。</span>之变，未知所移，明帝处之尚不能以安，后世将如之何<span class="comment">再总收一笔。下入喻。</span>！</p>

<p>屠牛坦<span class="comment">屠牛者，名坦。</span>一朝解十二牛，而芒刃不顿<span class="comment">同“钝”。</span>者，所排击剥割，皆众理解<span class="comment">械。</span>也<span class="comment">理解，支节也。</span>。至于髋<span class="comment">宽。</span>髀<span class="comment">彼。</span>之所，非斤则斧<span class="comment">髀上曰髋，两股间也。髀，股骨也。言其骨大，故须斤斧也。</span>。夫仁义恩厚，人主之芒刃也；权势法制，人主之斤斧也<span class="comment">绝好分剖。</span>。今诸侯王皆众髋髀也，释斤斧之用，而欲婴以芒刃<span class="comment">婴，触也。</span>，臣以为不缺则折<span class="comment">因喻入议，笔甚陗劲。</span>。胡不用之淮南、济北？势不可也<span class="comment">二国皆反诛，何不终用仁厚？势不可故也。○自难自解，妙。</span>。</p>

<p>臣窃迹前事，大抵强者先反。淮阴王楚，最强，则最先反；韩信倚胡，则又反；贯高因赵资，则又反；陈豨兵精，则又反；彭越用梁，则又反；黥布用淮南，则又反；卢绾最弱，最后反<span class="comment">连用“则又反”三字，有致。</span>。长沙乃在二万五千户耳<span class="comment">秦时鄱阳令吴芮，汉为长沙王。</span>，功少而最完，势疏而最忠，非独性异人也，亦形势然也<span class="comment">形势弱，故不反。○细数反国，忽带写一不反者，反复乃益明。</span>。曩令樊、郦<span class="comment">力。</span>、绛、灌<span class="comment">樊哙，封舞阳侯。郦商，封曲周侯。周勃，封绛侯。灌婴，封颍阴侯。</span>据数十城而王，今虽已残，亡可也<span class="comment">承上七国。</span>；令信、越之伦<span class="comment">韩信、彭越。</span>列为彻侯而居<span class="comment">彻侯即通侯。</span>，虽至今存，可也<span class="comment">承上长沙。○用反言洗发正意，笔情逸冷。</span>。然则天下之大计可知已<span class="comment">接句爽捷。</span>。欲诸王之皆忠附，则莫若令如长沙王；欲臣子之勿葅醢<span class="comment">海。○葅醢，肉酱。</span>，则莫若令如樊、郦等<span class="comment">将两层作结，下一层入正意。</span>；欲天下之治安，莫若众建诸侯而少其力<span class="comment">此句为一篇纲领，从前许多议论，皆是此意。此下天下咸知陛下之明、之廉、之仁、之义，正众建诸侯之效。</span>。力少则易使以义，国小则亡邪心。令海内之势如身之使臂，臂之使指，莫不制从；诸侯之君不敢有异心，辐凑并进而归命天子；虽在细民，且知其安，故天下咸知陛下之明<span class="comment">一业。</span>。割地定制，令齐、赵、楚各为若干国<span class="comment">若干，豫设数也。</span>，使悼惠王、幽王、元王之子孙毕以次各受祖之分地，地尽而止，及燕、梁他国皆然<span class="comment">正所谓“众建诸侯而少其力”也。</span>。其分地众而子孙少者，建以为国，空而置之，须其子孙生者，举使君之<span class="comment">须，待也。○子孙少者，有以处之。</span>。诸侯之地，其削颇入汉者，为徙其侯国及封其子孙也，所以数偿之<span class="comment">诸侯之地有罪见削而入于汉者，为迁徙其国都及改封其子孙，亦以众建之数偿还之。○国既灭者，有以处之。</span>。一寸之地，一人之众，天子亡所利焉，诚以定治而已，故天下咸知陛下之廉<span class="comment">二业。</span>。地制一定，宗室子孙莫虑不王，下无倍<span class="comment">同“背”。</span>畔<span class="comment">同“叛”。</span>之心，上无诛伐之志，故天下咸知陛下之仁<span class="comment">三业。</span>。法立而不犯，令行而不逆，贯高、利几之谋不生<span class="comment">利几，项氏将，降汉，侯之颍川。高帝至洛阳，举通侯籍召之，利几恐，遂反。</span>，柴奇、开章之计不萌<span class="comment">柴奇、开章，皆与淮南王谋反者。</span>，细民乡善，大臣致顺，故天下咸知陛下之义<span class="comment">四业。</span>。卧赤子天下之上而安，植遗腹，朝委裘，而天下不乱<span class="comment">赤子，幼君也。植，直也。遗腹，君未生者。朝委裘，以君所常服之裘，委之于位，受群臣之朝也。</span>，当时大治，后世诵圣<span class="comment">五业。</span>。一动而五业附，陛下谁惮而久不为此<span class="comment">总收一句，下又入喻，申言当及今早图意，作收煞。</span>？</p>

<p>天下之势方病大瘇<span class="comment">肿。○肿足曰瘇。</span>。一胫<span class="comment">形去声。</span>之大几如要<span class="comment">同“腰”。</span>，一指之大几如股，平居不可屈信<span class="comment">同“伸”。</span>，一二指搐<span class="comment">触。</span>，身虑无聊<span class="comment">搐，动而病也。聊，赖也。</span>。失今不治，必为锢疾，后虽有扁<span class="comment">辨。</span>鹊，不能为已<span class="comment">扁鹊，良医。○不能为，与上“不肯早为”、“久不为此”两“为”字相应。</span>。病非徒瘇也，又苦<img class="kindle-cn-inline-character" src="../Images/image00733.jpeg" alt=""/><span class="comment">职。</span>盭<span class="comment">同“戾”。○足掌曰<img class="kindle-cn-inline-character" src="../Images/image00735.jpeg" alt=""/>。<img class="kindle-cn-inline-character" src="../Images/image00736.jpeg" alt=""/>盭，言足<img class="kindle-cn-inline-character" src="../Images/image00737.jpeg" alt=""/>反戾不可行也。○又从病瘇上推进一层。</span>。元王之子，帝之从弟也<span class="comment">王郢。</span>；今之王者，从弟之子也<span class="comment">王戊。</span>。惠王之子，亲兄子也<span class="comment">王襄。</span>；今之王者，兄子之子也<span class="comment">王侧。</span>。亲者或亡分地以安天下<span class="comment">谓亲子弟。</span>，疏者或制大权以逼天子<span class="comment">谓从弟之子、兄子之子。○“亲”“疏”二字，应前作结。</span>。臣故曰非徒病瘇也，又苦<img class="kindle-cn-inline-character" src="../Images/image00734.jpeg" alt=""/>盭<span class="comment">病瘇，喻疏者制大权。<img class="kindle-cn-inline-character" src="../Images/image00738.jpeg" alt=""/>盭，喻亲者无分地。</span>。可痛哭者，此病是也。</p>

<p class="kindle-cn-para-left2">是篇正对当时诸侯王僭儗地过古制发论，主意在“众建诸侯而少其力”一句。此句以前，言不若此而治安之难。此句以后，言能若此而治安之易。起结总是勉以及时速为之意。虽只重少同姓之力，却将异姓层层较量，尤妙于宾主之法。</p>
</div>
</body></html>