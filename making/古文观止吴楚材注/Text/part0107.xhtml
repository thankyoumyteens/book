<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>上书谏猎司马相如</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">上书谏猎<br/><span class="small">司马相如</span></h1>
<p>相如从上至长杨猎<span class="comment">长杨宫也。</span>。是时天子<span class="comment">武帝。</span>方好自击熊豕，驰逐壄<span class="comment">同“野”。</span>兽。相如因上疏谏曰：</p>

<p>“臣闻物有同类而殊能者<span class="comment">兼人、兽说。</span>，故力称乌获，捷言庆忌，勇期贲、育<span class="comment">乌获，秦武王力士。庆忌，吴王僚子，阖闾尝以马逐之江上，而不能及。贲，孟贲，古之勇士，水行不避蛟龙，陆行不避狼虎。育，夏育，亦勇士。</span>。臣之愚，窃以为人诚有之，兽亦宜然<span class="comment">从猛士引出猛兽。</span>。今陛下好陵阻险，射<span class="comment">石。</span>猛兽，卒<span class="comment">猝。</span>然遇逸材之兽，骇不存之地，犯属车之清尘<span class="comment">逸材，过于众也。不存，不可得而安存也。属车，从车。言犯清尘，不敢指斥之也。○“卒然”二字，伏下“不及”、“不暇”、“不得用”等字。</span>，舆不及还<span class="comment">旋。</span>辕，人不暇施巧，虽有乌获、逢<span class="comment">旁。</span>蒙之技不得用，枯木朽株尽为难矣<span class="comment">枯木朽株，阻险中塞道之物。○危言悚听。</span>。是胡、越起于毂下，而羌、夷接轸也，岂不殆哉<span class="comment">轸，车后横木。起毂接轸，有如寇敌，喻祸之不远。○此段以祸恐之。</span>！虽万全而无患，然本非天子之所宜近也<span class="comment">一折落下。</span>。</p>

<p>“且夫清道而后行，中路而驰，犹时有衔橛<span class="comment">掘。</span>之变<span class="comment">衔，马勒衔也。橛，车钩心也。衔橛之变，言马衔或断，钩心或出，则致倾败以伤人也。</span>。况乎涉丰草，骋丘墟<span class="comment">丰，茂也。骋，驰也。</span>，前有利兽之乐，而内无存变之意<span class="comment">利，犹贪也。变，即衔橛之变。</span>，其为害也不亦难矣<span class="comment">此段以理谕之。</span>！夫轻万乘之重不以为安，乐出万有一危之涂以为娱<span class="comment">鱼。</span>，臣窃为陛下不取<span class="comment">结清道后行一段。</span>。</p>

<p>“盖明者远见于未萌，而知者避危于无形，旤<span class="comment">同“祸”。</span>固多藏于隐微而发于人之所忽者也<span class="comment">结卒然遇兽一段。</span>。故鄙谚曰：‘家絫<span class="comment">同“累”。</span>千金，坐不垂堂<span class="comment">惧瓦堕而伤之。言富人之子，则自爱深也。</span>。’此言虽小，可以喻大<span class="comment">一喻更醒。</span>。臣愿陛下留意幸察。”</p>

<p class="kindle-cn-para-left2">卒然遇兽一段，写兽之骇发。清道后行一段，写人之不意。末复反复申明之，悚然可畏之中，复委婉易听。武帝所以善之也。</p>
</div>
</body></html>