<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>陈情表李密</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">陈情表<br/><span class="small">李密</span></h1>
<p>臣密言：<span class="comment">李密，字令伯，犍为武阳人。父早亡，母何氏更适人，密见养于祖母刘氏，以孝闻，侍疾，日夜未尝解带。蜀亡，晋武帝徵为太子洗马。诏书累下，郡县逼迫，密上此疏。</span>臣以险衅，夙遭闵凶<span class="comment">险衅，艰难祸罪也。夙，早也。闵，忧也。○二句总下。</span>。生孩六月，慈父见背；<span class="comment">父死。</span>行年四岁，舅夺母志<span class="comment">舅嫁其母，不得守节。</span>。祖母刘，愍臣孤弱，躬亲抚养。臣少多疾病，九岁不行，零丁孤苦，至于成立<span class="comment">一段。所谓“臣无祖母无以至今日”。</span>。既无叔伯，终鲜<span class="comment">上声。</span>兄弟。门衰祚薄<span class="comment">门户衰微，福祚浅薄。</span>，晚有儿息<span class="comment">儿息得之甚晚。</span>。外无期功强<span class="comment">羌上声。</span>近之亲，内无应门五尺之童<span class="comment">期，周年服也。功，大功、小功也。强近，强为亲近也。童，仆也。</span>，茕茕孑立，形影相吊<span class="comment">茕茕，孤独貌。孑，单也。吊，问也。唯形与影，自相吊问也。</span>。而刘夙婴疾病<span class="comment">婴，加也。</span>，常在床蓐<span class="comment">褥。</span>，臣侍汤药，未尝废离<span class="comment">一段。所谓“祖母无臣无以终馀年”。</span>。</p>

<p>逮奉圣朝<span class="comment">晋朝。</span>，沐浴清化。前太守臣逵，察臣孝廉；后刺史臣荣，举臣秀才。臣以供养<span class="comment">去声。</span>无主<span class="comment">无人主供养之事。</span>，辞不赴命<span class="comment">一次陈情在前。</span>。诏书特下，拜臣郎中；寻蒙国恩，除臣洗马<span class="comment">寻，俄也。拜官曰除。洗马，太子属官。</span>。猥<span class="comment">委。</span>以微贱，当侍东宫，非臣陨首所能上报<span class="comment">猥，顿也。东宫，太子宫也。陨，落也。</span>。臣具以表闻，辞不就职<span class="comment">两次陈情在前。</span>。诏书切峻，责臣逋慢；郡县逼迫，催臣上道；州司临门，急于星火<span class="comment">切峻，急切而严峻也。逋，缓也。慢，倨也。○连用“察臣”、“举臣”、“拜臣”、“除臣”、“责臣”、“催臣”，文法错落。</span>。臣欲奉诏奔驰，则以刘病日笃；欲苟顺私情，则告诉不许<span class="comment">州县不从。</span>。臣之进退，实为狼狈<span class="comment">狼，前二足长，后二足短。狈，前二足短，后二足长。狼无狈不立，狈无狼不行。若相离，则进退不得。○写出进退两难之状，以示不得不再具表陈情之意。</span>。</p>

<p>伏惟圣朝以孝治天下，凡在故老，犹蒙矜育<span class="comment">矜怜、养育。</span>，况臣孤苦，特为尤甚。且臣少事伪朝<span class="comment">伪朝，谓蜀汉也。对晋而称，不得不尔。</span>，历职郎署<span class="comment">官至尚书郎。</span>，本图宦达，不矜名节<span class="comment">言我本谋为官职，非隐逸以名节自矜也。○密以蜀臣而坚辞晋命，恐晋疑其以名节自矜，故作此语。</span>。今臣亡国贱俘<span class="comment">孚。○军所虏获曰俘。</span>，至微至陋，过蒙拔擢，岂敢盘桓，有所希冀<span class="comment">盘桓，不进貌。希冀，谓希望立名节也。○此段言己非不欲就职。振起下意。</span>？但以刘日薄<span class="comment">博。</span>西山，气息奄奄，人命危浅，朝不虑夕<span class="comment">薄，迫也。日迫西山，喻刘老暮也。奄奄，将绝也。危易落，浅易拔。虑，谋也。言朝不谋至夕之生也。</span>。臣无祖母，无以至今日；祖母无臣，无以终馀年。母孙二人，更<span class="comment">平声。</span>相为命，是以区区不能废远<span class="comment">更，迭也。言二人迭相依以为命。区区，犹勤勤也。废远，谓废养而远离祖母。○此段写尽慈孝，使人读之欲涕。</span>。臣密今年四十有四，祖母刘今年九十有六，是臣尽节于陛下之日长，报养刘之日短也。乌鸟私情，愿乞终养<span class="comment">乌鸟反哺其母，言我有此乌鸟之私情，乞毕祖母之养也。○数语尤婉曲动人。○又连用“况臣”、“且臣”、“今臣”、“是臣”，文法更圆转。</span>。</p>

<p>臣之辛苦，非独蜀之人士及二州牧伯所见明知，皇天后土，实所共鉴<span class="comment">二州，谓梁州、益州。牧伯，谓荣、逵。言非但人知我辛苦，天地亦知也。</span>。愿陛下矜愍愚诚，听臣微志。庶刘侥幸，卒保馀年，臣生当陨首，死当结草<span class="comment">魏武子有嬖妾，无子，武子疾，命子颗曰：“吾死，嫁之。”及困，又曰：“杀以殉。”颗乃从初言嫁之。后与秦将杜回战，颗见老人结草以亢杜回。回踬，为颗所获。中夜梦结草老人曰：“予妾父也，报君不杀之心。”</span>。臣不胜<span class="comment">升。</span>犬马怖惧之情，谨拜表以闻。</p>

<p class="kindle-cn-para-left2">历叙情事，俱从天真写出，无一字虚言驾饰。晋武览表，嘉其诚款，赐奴婢二人，使郡县供祖母奉膳。至性之言，自尔悲恻动人。</p>
</div>
</body></html>