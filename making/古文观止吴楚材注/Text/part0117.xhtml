<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>兰亭集序王羲之</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">兰亭集序<br/><span class="small">王羲之</span></h1>
<p>永和九年<span class="comment">永和，晋穆帝年号。</span>，岁在癸丑，暮春之初，会于会<span class="comment">脍。</span>稽山阴之兰亭<span class="comment">时当暮春，王羲之与谢安、孙绰、郄昙、魏滂及凝之、涣之、玄之、献之等，以上巳日，会于兰亭。会稽，今绍兴府。山阴，县名。○总叙一笔。</span>，修禊<span class="comment">系。</span>事也<span class="comment">禊，祓除不祥也。三月上巳日，临水洗濯，除去宿垢，谓之禊。○此句点出所以会之故。</span>。群贤毕至，少长咸集<span class="comment">叙人。</span>。此地有崇山峻岭，茂林修竹，又有清流激湍<span class="comment">脱平声。</span>，映带左右<span class="comment">修，长也。湍，波流潆洄之貌。○叙地。</span>，引以为流觞曲水<span class="comment">因曲水以泛觞。</span>，列坐其次，虽无丝竹管弦之盛<span class="comment">折一句，跌入赋诗。</span>，一觞一咏，亦足以畅叙幽情<span class="comment">叙事。</span>。是日也，天朗气清，惠风和畅<span class="comment">叙日。</span>。仰观宇宙之大，俯察品类之盛，所以游目骋怀，足以极视听之娱<span class="comment">鱼。</span>，信可乐也<span class="comment">叙乐。○叙会事至此已毕，下乃发胸中之感。</span>。</p>

<p>夫人之相与，俯仰一世<span class="comment">承上“俯”、“仰”二字，推开一步说。</span>，或取诸怀抱，晤言一室之内<span class="comment">一种人，是倦于涉猎者。</span>；或因寄所托，放浪形骸之外<span class="comment">又一种人，是旷达不拘者。</span>。虽取舍万殊，静躁不同<span class="comment">此两种人，或取或舍，或静或躁。</span>，当其欣于所遇，暂得于己，快然自足，曾不知老之将至<span class="comment">总是一样得意。</span>。及其所之既倦<span class="comment">之，往也。</span>，情随事迁，感慨系之矣<span class="comment">却又一样兴尽。○此只就一时一事论。</span>！向之所欣，俛<span class="comment">同“俯”。</span>仰之间，已为陈迹，犹不能不以之兴怀<span class="comment">俛仰之顷，为时甚近。而向之所乐者，已成往事，犹尚感慨系之。○申足上文，即逼入死生正意，何等灵快。</span>，况修短随化，终期于尽<span class="comment">人命长短，总归于尽。</span>！古人云：“死生亦大矣”，岂不痛哉<span class="comment">《庄子·德充符》:“仲尼曰：‘死生亦大矣。'”○至此方入作序正旨。</span>！</p>

<p>每览昔人兴感之由，若合一契<span class="comment">古人皆兴感于死生之际。</span>，未尝不临文嗟悼，不能喻之于怀<span class="comment">我未尝不临此兴感之文，而为之嗟悼，亦不能自解其所以然。</span>。固知一死生为虚诞，齐彭殇为妄作<span class="comment">《庄子·齐物论》:“予恶乎知夫死者不悔其始之蕲生乎！”此“一死生”之说也。“莫寿乎殇子，而彭祖为夭。”此“齐彭殇”之说也。言人莫不兴感于死生寿夭，固知是两说为虚诞妄作。</span>，后之视今，亦犹今之视昔，悲夫<span class="comment">言瞥见吾已杳无踪影，犹如今日之古人杳无踪影也，能不悲乎！○一齐收卷，眼疾手快。</span>！故列叙时人<span class="comment">叙在会之人。</span>，录其所述<span class="comment">录所赋之诗。○二句应前群贤少长赋诗等事。</span>，虽世殊事异，所以兴怀，其致一也<span class="comment">古今同一兴感。</span>。后之览者，亦将有感于斯文<span class="comment">后人亦重死生，览我斯文，亦当同我之感。○“览”字，应前“每览”之“览”字。“文”字，应前“临文”之“文”字。</span>。</p>

<p class="kindle-cn-para-left2">通篇着眼在“死生”二字。只为当时士大夫务清谈，鲜实效，一死生而齐彭、殇，无经济大略，故触景兴怀，俯仰若有馀痛。但逸少旷达人，故虽苍凉感叹之中，自有无穷逸趣。</p>
</div>
</body></html>