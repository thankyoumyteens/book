<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>桃花源记陶渊明</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">桃花源记<br/><span class="small">陶渊明</span></h1>
<p>晋太元中<span class="comment">太元，孝武帝年号。</span>，武陵人捕鱼为业<span class="comment">武陵，属湖广常德府，旁有桃源县。</span>；缘溪行，忘路之远近<span class="comment">便奇。</span>。忽逢桃花林<span class="comment">妙在以无意得之。</span>。夹岸数百步，中无杂树，芳草鲜美，落英缤<span class="comment">品平声。</span>纷<span class="comment">缤纷，杂乱貌。○写出异境。</span>。渔人甚异之，复前行，欲穷其林<span class="comment">渔人亦不凡。</span>。</p>

<p>林尽水源，便得一山<span class="comment">亦是无意中得。</span>。山有小口，仿佛若有光<span class="comment">善于点景。</span>。便舍船从口入。初极狭，才通人<span class="comment">俗人至此便反矣。</span>。复行数十步，豁然开朗<span class="comment">别有一天。</span>。土地平旷，屋舍俨然，有良田、美池、桑竹之属，阡陌交通，鸡犬相闻。其中往来种作，男女衣著<span class="comment">酌。</span>，悉如外人<span class="comment">叙山中人物。</span>。黄发垂髫<span class="comment">调。</span>，并怡然自乐<span class="comment">黄发，老人发白转黄也。髫，小儿垂发。○纯然古风。</span>。见渔人，乃大惊，问所从来，具答之。便要<span class="comment">平声。</span>还家，设酒杀鸡作食。村中闻有此人，咸来问讯<span class="comment">妙在渔人全无惊怪。</span>。自云先世避秦时乱，率妻子邑人，来此绝境，不复出焉，遂与外人间隔<span class="comment">到山来由。</span>。问今是何世，乃不知有汉，无论魏、晋<span class="comment">真是目空今古。</span>。此人一一为具言所闻，皆叹惋<span class="comment">叹惋者，悲外人屡遭世乱也。○叙两边问答简括。</span>。馀人各复延至其家，皆出酒食。停数日，辞去<span class="comment">避世人多情如此。</span>。此中人语<span class="comment">去声。</span>云：“不足为外人道也。”<span class="comment">叮咛一句，逸韵悠然。</span></p>

<p>既出，得其船，便扶向路，处处志之<span class="comment">渔人亦大有心人。</span>。及郡下，诣太守说如此<span class="comment">诣，至也。</span>。太守即遣人随其往，寻向所志，遂迷不复得路<span class="comment">太守欲问津而不得。</span>。</p>

<p>南阳刘子骥，高尚士也。闻之，欣然规往，未果，寻病终<span class="comment">寻，俄也。○高士欲问津而不果。</span>。后遂无问津者<span class="comment">悠然而住。</span>。</p>

<p class="kindle-cn-para-left2">桃源人要自与尘俗相去万里，不必问其为仙为隐。靖节当晋衰乱时，超然有高举之思，故作记以寓志，亦《归去来辞》之意也。</p>
</div>
</body></html>