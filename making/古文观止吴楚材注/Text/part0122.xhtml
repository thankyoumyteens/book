<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>谏太宗十思疏魏徵</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">谏太宗十思疏<br/><span class="small">魏徵</span></h1>
<p>臣闻求木之长<span class="comment">掌。</span>者，必固其根本；欲流之远者，必浚其泉源<span class="comment">浚，深也。○二句起下一句。</span>；思国之安者，必积其德义<span class="comment">伏一“思”字，此句是一篇主意。</span>。源不深而望流之远，根不固而求木之长，德不厚而思国之安<span class="comment">又伏一“思”字。</span>，臣虽下愚，知其不可，而况于明哲乎<span class="comment">便作跌宕，文极有致。</span>！人君当神器之重，居域中之大<span class="comment">神器，帝位也。</span>，不念居安思危<span class="comment">又伏一“思”字。</span>，戒奢以俭，斯亦伐根以求木茂，塞源而欲流长也<span class="comment">反缴足上文。</span>。</p>

<p>凡昔元首，承天景命<span class="comment">元首，君也。景，明也。</span>，善始者实繁，克终者盖寡<span class="comment">上疏本意专为此。</span>。岂取之易、守之难乎<span class="comment">顿挫。</span>？盖在殷忧<span class="comment">始。</span>必竭诚以待下，既得志<span class="comment">终。</span>则纵情以傲物<span class="comment">人情大抵如此。</span>。竭诚则胡越为一体，傲物则骨肉为行路。虽董之以严刑，振之以威怒<span class="comment">董，督也。○正与德义相反。</span>，终苟免而不怀仁，貌恭而不心服<span class="comment">苟免，谓苟免刑罚。○畏威而不怀德，国何以安。</span>。怨不在大，可畏惟人。载舟覆舟，所宜深慎<span class="comment">民犹水也，水可载舟，亦可覆舟，可畏之甚也。○从上“居安思危”句，反复开谕逼出十思。</span>。</p>

<p>诚能见可欲则思知足以自戒，将有作则思知止以安人，念高危则思谦冲而自牧<span class="comment">牧，养也。《易》曰：“谦谦君子，卑以自牧也。”</span>，惧满盈则思江海下百川<span class="comment">《老子》曰：“江海所以为百谷王者，以其善下之。”则满而不溢。</span>，乐盘游则思三驱以为度<span class="comment">《易》曰：“王用三驱。”谓天子不合围，开一面之网也。</span>，忧懈怠则思慎始而敬终，虑壅蔽则思虚心以纳下，惧谗邪则思正身以黜恶，恩所加则思无因喜以谬赏，罚所及则思无以怒而滥刑<span class="comment">以上十思，所谓“积其德义”者以此。</span>。总此十思，弘兹九得<span class="comment">思则十有九得。</span>，简能而任之，择善而从之<span class="comment">思尽于己，力因乎人。</span>。则智者尽其谋，勇者竭其力，仁者播其惠，信者效其忠<span class="comment">怀仁必服。</span>。文武并用，垂拱而治。何必劳神苦思，代百司之职役哉<span class="comment">善于用思，然后可以无思，妙。</span>！</p>

<p class="kindle-cn-para-left2">通篇只重一“思”字，却要从德义上看出。世主何尝不劳神苦思，但所思不在德义，则反不如不用思者之为得也。魏公十思之论，剀切深厚，可与三代谟、诰并传。</p>
</div>
</body></html>