<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>与韩荆州书李白</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">与韩荆州书<br/><span class="small">李白</span></h1>
<p>白闻天下谈士相聚而言曰：“生不用封万户侯，但愿一识韩荆州。”何令人之景慕一至于此<span class="comment">韩朝宗当玄宗时为荆州刺史，人皆景慕之。故太白上书以自荐。○欲赞韩荆州，却借天下谈士之言，排宕而出之，便与谀美者异。</span>！岂不以周公之风，躬吐握之事<span class="comment">周公一沐三握发，一饭三吐哺，起以待士。</span>，使海内豪俊，奔走而归之，一登龙门，则声价十倍<span class="comment">汉李膺以声名自高，士有被其容接者，谓之登龙门。</span>！所以龙蟠凤逸之士，皆欲收名定价于君侯<span class="comment">龙蟠凤逸，谓士之俊秀者。皆欲奉谒荆州，收美名，定声价也。○此段叙荆州平日能得士。</span>。君侯不以富贵而骄之，寒贱而忽之，则三千之中有毛遂，使白得颖脱而出，即其人焉<span class="comment">平原君食客三千。毛遂，平原君客也。颖，锥柄。平原君谓毛遂曰：“夫士之处世，譬若锥处囊中，其末立见。”毛遂曰：“臣乃今日请处囊中耳。使遂早得处囊中，乃颖脱而出，非特其末见而已。”○借毛遂落到自己。言己在群士中，为尤异者。起下自叙。</span>。</p>

<p>白，陇西布衣，流落楚、汉。十五好剑术，遍干诸侯。三十成文章，历抵卿相<span class="comment">干，犯也。抵，触也。</span>。虽长不满七尺，而心雄万夫<span class="comment">身虽小而志实大。</span>。皆王公大人许与气义<span class="comment">气义见许于王公大人。</span>。此畴曩心迹，安敢不尽于君侯哉<span class="comment">此平昔所怀，安敢不尽告于荆州？○此段叙自己平日能见重于诸侯、卿相。起下愿识荆州。</span>！君侯制作侔神明，德行动天地，笔参造化，学究天人<span class="comment">领荆州四句。</span>。幸愿开张心颜，不以长揖见拒<span class="comment">凡士人见公卿，长揖不拜。</span>。必若接之以高宴，纵之以清谈，请日试万言，倚马可待<span class="comment">桓温北征鲜卑，命袁宏倚马作露布文，手不辍笔，俄成七纸，绝妙。</span>。今天下以君侯为文章之司命，人物之权衡<span class="comment">司文章之命脉，察人物之重轻。</span>，一经品题，便作佳士<span class="comment">应上“一登龙门”二句。</span>。而今君侯何惜阶前盈尺之地，不使白扬眉吐气，激昂青云耶<span class="comment">言使己得见所长于荆州之前，犹致身于青云之上，故曰激昂青云。○此段正写己愿识荆州，却绝不作一分寒乞态，殊觉豪气逼人。</span>？</p>

<p>昔王子师<span class="comment">东汉人。</span>为豫州，未下车即辟<span class="comment">闢。</span>荀慈明<span class="comment">即荀爽。</span>，既下车又辟孔文举<span class="comment">即孔融。</span>山涛<span class="comment">晋人。</span>作冀州，甄<span class="comment">真。</span>拔三十馀人，或为侍中、尚书，先代所美<span class="comment">子师、山涛皆能接引后进，为先代人之所称美。○前人已有其事。</span>。而君侯亦一荐严协律，入为秘书郎；中间崔宗之、房习祖、黎昕<span class="comment">欣。</span>、许莹之徒，或以才名见知，或以清白见赏。白每观其衔恩抚躬，忠义奋发<span class="comment">荆州能接引后进，为当时人之所鼓舞。○荆州亦有其事。</span>，白以此感激，知君侯推赤心于诸贤之腹中，所以不归他人而愿委身国士<span class="comment">委，托也。国士，谓荆州。言其才德为当今第一人，所谓国士无双也。</span>。倘急难有用，敢效微躯<span class="comment">亦当奋发其忠义，以报国士知遇之恩。○此段誉荆州有荐人之美，所以动其荐己之心。</span>。</p>

<p>且人非尧、舜，准能尽善？白谟猷筹画，安能自矜<span class="comment">不敢强己所短。</span>？至于制作，积成卷轴，则欲尘秽视听<span class="comment">正欲献己所长。</span>，恐雕虫小技，不合大人<span class="comment">雕虫技，谓作诗赋之类。</span>。若赐观刍荛，请给纸笔，兼之书人，然后退扫闲轩，缮写呈上<span class="comment">既以文自荐，却又不即自献其文。先请给纸、笔、书人，何等身分！</span>。庶青萍、结绿，长价于薛、卞之门<span class="comment">青萍，剑名。结绿，玉名。薛烛善相剑，卞和善识玉。○仍拈“价”字作结，关应甚紧。</span>。幸推下流，大开奖饰，唯君侯图之。</p>

<p class="kindle-cn-para-left2">本是欲以文章求知于荆州，却先将荆州人品极力抬高，以见国士之出不偶，知己之遇当急。至于自述处，文气骚逸，词调豪雄，到底不作寒酸求乞态。自是青莲本色。</p>
</div>
</body></html>