<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>春夜宴桃李园序李白</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">春夜宴桃李园序<br/><span class="small">李白</span></h1>
<p>夫天地者，万物之逆旅<span class="comment">逆旅，客舍也。</span>；光阴者，百代之过客。而浮生若梦，为欢几何？古人秉烛夜游，良有以也<span class="comment">古诗云：“昼短苦夜长，何不秉烛游。”○点“夜”字。</span>。况阳春召我以烟景，大块假我以文章<span class="comment">烟景，春景也。大块，天地也。触目春景，皆天地之文章。○点“春”字。</span>。会桃李之芳园，序天伦之乐事<span class="comment">时园中桃李盛开，太白与诸兄弟共宴于其中。○是设宴本意。</span>。群季俊秀，皆为惠连<span class="comment">群季，谓诸弟也。谢灵运之弟曰惠连。○美诸弟之才。</span>；吾人咏歌，独惭康乐<span class="comment">谢灵运封康乐侯。○谦自己之拙。</span>。幽赏未已，高谈转清。开琼筵以坐花，飞羽觞而醉月<span class="comment">二句，确是春夜宴桃李园。</span>。不有佳作，何伸雅怀？如诗不成，罚依金谷酒数<span class="comment">石崇宴客于金谷园，赋诗不成者，罚三觞。○末数语，写一觞一泳之乐，与世俗浪游者迥别。</span>。</p>

<p class="kindle-cn-para-left2">发端数语，已见潇洒风尘之外。而转落层次，语无泛设；幽怀逸趣，辞短韵长。读之增人许多情思。</p>
</div>
</body></html>