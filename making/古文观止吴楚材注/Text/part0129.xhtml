<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>阿房宫赋杜牧</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">阿房宫赋<br/><span class="small">杜牧</span></h1>
<p>六王毕，四海一，蜀山兀，阿房出<span class="comment">燕、赵、韩、魏、齐、楚灭，而海内一统；蜀山木尽，而阿房始成。○起四语，只十二字，便将始皇混一已后，纵心溢志写尽。真突兀可喜。</span>。覆压三百馀里<span class="comment">广。</span>，隔离天日<span class="comment">仅与天、日相隔离。○高。</span>。骊山北构而西折，直走咸阳<span class="comment">骊山在北，咸阳在西。自骊山北结屋，曲折而至西，直赴咸阳殿为大宫。</span>。二川溶溶，流入宫墙<span class="comment">二川，渭川、樊川也。溶溶，安流也。○此段总写其大，下乃细写之。</span>。五步一楼，十步一阁；廊腰缦回，檐牙高啄<span class="comment">廊腰曲折，如缯缦之回环；檐牙尖耸，如禽鸟之高啄。</span>；各抱地势，钩心斗角<span class="comment">或楼或阁，各因地势而环抱其间。屋心聚处如钩，屋角相凑若斗。</span>。盘盘焉，囷囷<span class="comment">屈平声。</span>焉，蜂房水涡<span class="comment">窝。</span>，矗<span class="comment">触。</span>不知其几千万落<span class="comment">盘盘，周回也。囷囷，屈曲也。远望天井，如蜂之房。水溜天井中为涡，即瓦沟也。矗，高起貌。落，檐滴也。○此段写宫中楼阁之多。</span>。长桥卧波，未云何龙<span class="comment">自阿房渡渭，属之咸阳，以象天极。有长桥卧水波上，疑是为龙。然龙必有云，今无云，知非龙。</span>？复道行空，不霁何虹<span class="comment">自殿下直抵南山之巅，架木为复道，若空中行。朱碧相照，疑是为虹。然虹必待霁，今不霁，知非虹。</span>。高低冥迷，不知西东<span class="comment">言长桥、复道，无从辨高低、西东也。○此段写桥梁道路之远。</span>。歌台暖响，春光融融<span class="comment">临台而歌，则响为之暖，如春光之融和。</span>；舞殿冷袖，风雨凄凄<span class="comment">舞罢闲散，则袖为之冷，如风雨之凄凉。</span>。一日之内，一宫之间，而气候不齐<span class="comment">言非一日暖、一日冷或一宫暖、一宫冷也，只一日一宫，其气候之变如此。○此段写宫殿歌舞之盛。</span>。</p>

<p>妃嫔<span class="comment">贫。</span>媵<span class="comment">孕。</span>嫱<span class="comment">戕。○自皇后而下，为妃、为嫔。又其次，则为媵、为嫱。○六国宫妃。</span>，王子皇孙<span class="comment">六国公族。</span>，辞楼下殿<span class="comment">辞六王之楼，下六王之殿。</span>，辇<span class="comment">连上声。</span>来于秦<span class="comment">驾人以行曰辇。</span>，朝歌夜弦，为秦宫人<span class="comment">早以声歌，夜以丝弦，转而为秦皇之宫人。○六句承上写歌舞。接下写美人。</span>。明星荧荧，开妆镜也<span class="comment">疑其星，言镜之多。</span>；绿云扰扰，梳晓鬟<span class="comment">还。</span>也<span class="comment">疑其云，言鬟之多。</span>；渭流涨腻，弃脂水也<span class="comment">言脂之多。</span>；烟斜雾横，焚椒兰也<span class="comment">言香之多。</span>；雷霆乍惊，宫车过也；辘辘远听，杳不知其所之也<span class="comment">辘辘，车声。言车之多。比上增一句，参差。</span>。一肌一容，尽态极妍，缦立远视，而望幸焉<span class="comment">缦，宽心也。天子车驾所至曰幸。</span>。有不得见者，三十六年<span class="comment">始皇在位三十六年。言终其身而不得一见也。○此段写宫中美人之多。</span>。燕、赵之收藏，韩、魏之经营，齐、楚之精英<span class="comment">收藏、经营、精英，指下金玉等言。○横写六国珍奇。</span>，几世几年，取掠其人，倚叠如山<span class="comment">六国历久，取掠于人，故多积如山。○竖写六国珍奇。</span>。一旦不能有，输来其间<span class="comment">六国一旦不能自保其所有，尽输于秦。</span>。鼎铛<span class="comment">撑。</span>玉石，金块珠砾<span class="comment">力。○铛，釜属。砾，小石。谓视鼎如铛、玉如石、金如块、珠如砾也。</span>，弃掷逦<span class="comment">里。</span>迤<span class="comment">以。○弃掷，言其多，不能尽庋阁于几席也。逦迤，连接也，言弃掷不止一处也。</span>，秦人视之，亦不甚惜<span class="comment">言不惟秦皇，即秦民亦侈甚也。○此段写宫中珍奇之多。</span>。</p>

<p>嗟乎，一人之心，千万人之心也。秦爱纷奢，人亦念其家<span class="comment">人情不甚相远。</span>。奈何取之尽锱铢，用之如泥沙？使负栋之柱，多于南亩之农夫；架梁之椽，多于机上之工女；钉头磷磷<span class="comment">邻。</span>，多于在庾之粟粒；瓦缝<span class="comment">凤。</span>参差，多于周身之帛缕；直栏横槛，多于九土之城郭；管弦呕<span class="comment">讴。</span>哑<span class="comment">鸦。</span>，多于市人之言语<span class="comment">总上极写。</span>。使天下之人，不敢言而敢怒，独夫之心，日益骄固<span class="comment">独夫，指秦皇。○写秦止此。</span>。戍卒叫<span class="comment">陈涉乃戍卒，一呼而人响应。</span>，函谷举<span class="comment">汉高入函谷关。</span>，楚人一炬<span class="comment">项羽烧秦宫室。</span>，可怜焦土<span class="comment">一篇无数壮丽，只以四字了之。</span>。</p>

<p>呜呼！灭六国者，六国也，非秦也<span class="comment">断六国。</span>。族秦者，秦也，非天下也<span class="comment">断秦。</span>。嗟夫！使六国各爱其人，则足以拒秦<span class="comment">痛惜六国。</span>。秦复爱六国之人，则递三世，可至万世而为君，谁得而族灭也<span class="comment">秦止二世而亡。○痛惜秦。</span>？秦人不暇自哀，而后人哀之；后人哀之而不鉴之，亦使后人而复哀后人也<span class="comment">言尽而意无穷。</span>！</p>

<p class="kindle-cn-para-left2">前幅极写阿房之瑰丽，不是羡慕其奢华，正以见骄横敛怨之至，而民不堪命也，便伏有不爱六国之人意在。所以一炬之后，回视向来瑰丽，亦复何有？以下因尽情痛悼之，为隋广、叔宝等人炯戒，尤有关治体。不若《上林》《子虚》，徒逢君之过也。</p>
</div>
</body></html>