<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>原道韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">原道<br/><span class="small">韩愈</span></h1>
<p>博爱之谓仁，行而宜之之谓义，由是而之焉之谓道，足乎己无待于外之谓德<span class="comment">下二句，俱指仁义说。○起四语，具四法。</span>。仁与义为定名，道与德为虚位<span class="comment">所谓道德云者，仁义而已。故以仁义为定名，道德为虚位。道德之实非虚，而道德之位则虚也。</span>。故道有君子小人<span class="comment">如《易》言“君子道长，小人道消”之类。</span>，而德有凶有吉<span class="comment">如《易》言“恒其德、贞。妇人吉，夫子凶”之类。此所以谓之虚位也。</span>。老子之小仁义<span class="comment">《老子》:“大道废，有仁义。”</span>，非毁之也，其见者小也<span class="comment">见小，是老子病源。</span>。坐井而观天，曰“天小”者，非天小也<span class="comment">忙中著此数语，如落叶惊湍，大有致趣。</span>。彼以煦煦<span class="comment">许。</span>为仁，孑孑为义，其小之也则宜<span class="comment">煦煦，小惠貌。孑孑，孤立貌。老子错认仁义，故以为小。</span>。其所谓道，道其所道，非吾所谓道也；其所谓德，德其所德，非吾所谓德也<span class="comment">《老子》:“道可道，非常道。”又：“上德不德，是以有德。”老子不知有仁义，并错认道德。</span>。凡吾所谓道德云者，合仁与义言之也，天下之公言也；老子之所谓道德云者，去仁与义言之也，一人之私言也<span class="comment">老子平日谈道德，乃欲离却仁义，一味自虚无上去，曾不知道德自仁义中出，故据此辟之，已括尽全篇之意。</span>。</p>

<p>周道衰，孔子没，火于秦<span class="comment">秦李斯请吏官非秦记皆烧之，非博士官所职而天下敢有收藏《诗》、《书》、百家语者，悉诣守尉杂烧之。</span>。黄、老于汉<span class="comment">黄、老，黄帝、老子也。汉曹参始荐盖公能言黄、老，文帝宗之。自是相传学道众矣。</span>，佛于晋、魏、梁、隋之间<span class="comment">后汉明帝夜梦金人飞行殿庭。以问于朝，而传毅以佛对。帝遣使往天竺，得佛经及释迦像，自后佛法遍中夏焉。此特南举晋、梁，北举魏、隋也。</span>。其言道德仁义者，不入于杨，则入于墨，不入于老，则入于佛<span class="comment">杨、墨、佛、老虽并点，只重佛、老一边。</span>。入于彼，必出于此。入者主之，出者奴之；入者附之，出者污之<span class="comment">入于杨、墨、佛、老者，必出于圣人之学。主异端者，必以圣人为奴。附异端者，必以圣人为污也。○此处说人从异端。衍此六句，方顿挫。</span>。噫！后之人其欲闻仁义道德之说，孰从而听之<span class="comment">冷语收上。下又翻出佛、老两段作波澜。</span>？老者曰：“孔子，吾师之弟子也。”佛者曰：“孔子，吾师之弟子也<span class="comment">老者、佛者，谓治老、佛之道者。如孟子所谓墨者是也。</span>。”为孔子者，习闻其说，乐其诞而自小也，亦曰：“吾师亦尝师之云尔<span class="comment">为，治也。言治孔子之道者，喜佛、老之怪诞，而自以儒道为小，而愿附之。</span>。”不惟举之于其口，而又笔之于其书<span class="comment">笔之于书，如《庄子·天运》篇：“孔子见老子而语仁义。老子曰：‘……仁义憯然乃愤吾心，乱莫大焉。……’孔子归，三日不谈”之类也。</span>。噫！后之人虽欲闻仁义道德之说，其孰从而求之<span class="comment">重上一段作小束，宕甚。</span>？甚矣！人之好怪也！不求其端，不讯其末，惟怪之欲闻<span class="comment">端，始也。末，终也。佛老之说甚怪，而人好之，故反足以胜吾道。○数语是文章之要领。</span>。</p>

<p>古之为民者四，今之为民者六；古之教者处其一，今之教者处其三<span class="comment">添了佛、老二种。</span>。农之家一，而食粟之家六；工之家一，而用器之家六；贾之家一，而资焉之家六<span class="comment">农、工、贾三句，紧顶上古、今四句，总言佛老之害。</span>。奈之何民不穷且盗也<span class="comment">有此句，下面许多功用，便少不得。</span>！</p>

<p>古之时，人之害多矣<span class="comment">害，指下文虫、蛇、禽、兽、饥、寒、颠、病等语。</span>。有圣人者立，然后教之以相生相养之道<span class="comment">见得天地间不可无圣人之道。有功于人，非佛老可及。</span>，为之君，为之师<span class="comment">《书》:“天降下民，作之君，作之师。”</span>。驱其虫蛇禽兽，而处之中土。寒然后为之衣，饥然后为之食。木处而颠，土处而病也，然后为之宫室。为之工以赡其器用，为之贾以通其有无，为之医药以济其夭死，为之葬埋、祭祀以长其恩爱，为之礼以次其先后，为之乐以宣其湮<span class="comment">因。</span>郁，为之政以率其怠倦，为之刑以锄其强梗。相欺也，为之符玺、斗斛、权衡以信之；相夺也，为之城郭、甲兵以守之。害至而为之备，患生而为之防<span class="comment">连用十七个“为之”字，起伏顿挫，如层峰叠岚，如惊波巨浪，自不觉其重复，盖句法善转换也。○说出圣人许多实功，正见佛老之谬全在下“清净寂灭”四字。</span>。今其言曰：“圣人不死，大盗不止；剖斗折衡，而民不争<span class="comment">其言指老氏之书。</span>。”呜呼！其亦不思而已矣！如古之无圣人，人之类灭久矣<span class="comment">用反语束上文。圣人治天下，许多条理，一句可以唤醒。</span>。何也？无羽毛鳞介以居寒热也，无爪牙以争食也<span class="comment">言人不若禽兽之有羽、毛、鳞、介、爪、牙，必待圣人衣食之。若无圣人，岂能至今有人类乎？</span>。</p>

<p>是故君者，出令者也；臣者，行君之令而致之民者也；民者，出粟米麻丝、作器皿、通货财以事其上者也。君不出令，则失其所以为君；臣不行君之令而致之民，则失其所以为臣；民不出粟米麻丝、作器皿、通货财、以事其上，则诛<span class="comment">提出君、臣、民三项，一正一反，以形佛、老之无父、无君。</span>。今其法曰：“必弃而君臣，去而父子，禁而相生相养之道<span class="comment">其法，指佛、老之教。而，汝也。</span>。”以求其所谓“清净”“寂灭”者<span class="comment">老言清净，佛言寂灭，此佛、老之反于圣人处。</span>。呜呼！其亦幸而出于三代之后，不见黜于禹、汤、文、武、周公、孔子也；其亦不幸而不出于三代之前，不见正于禹、汤、文、武、周公、孔子也<span class="comment">著此感慨一段，味便深长，文便鼓宕。</span>。</p>

<p>帝之与王，其号虽殊，其所以为圣一也。夏葛而冬裘，渴饮而饥食，其事虽殊，其所以为智一也。今其言曰：“曷不为太古之无事<span class="comment">此老、庄之语。</span>? ”是亦责冬之裘者曰：“曷不为葛之之易也？”责饥之食者曰：“曷不为饮之之易也<span class="comment">突入譬喻，破其清净、无为之说。</span>? ”传曰：“古之欲明明德于天下者，先治其国；欲治其国者，先齐其家；欲齐其家者，先修其身；欲修其身者，先正其心；欲正其心者，先诚其意。”然则古之所谓正心而诚意者，将以有为也<span class="comment">佛、老托于无为，《大学》功在“有为”，二字尽折其谬。</span>。今也欲治其心<span class="comment">佛、老亦治心之学。</span>，而外天下国家，灭其天常，子焉而不父其父，臣焉而不君其君，民焉而不事其事<span class="comment">此佛、老之无为。</span>。孔子之作《春秋》也，诸侯用夷礼则夷之，进于中国则中国之。经曰：“夷狄之有君，不如诸夏之亡。”《诗》曰：“戎狄是膺，荆舒是惩。”今也举夷狄之法，而加之先王之教之上，几何其不胥而为夷也<span class="comment">极言佛、老之祸天下，所以深恶而痛绝之。</span>！</p>

<p>夫所谓先王之教者，何也<span class="comment">紧接。</span>？博爱之谓仁，行而宜之之谓义，由是而之焉之谓道，足乎己无待于外之谓德。其文，《诗》、《书》、《易》、《春秋》；其法，礼、乐、刑、政；其民，士、农、工、贾；其位，君臣、父子、师友、宾主、昆弟、夫妇；其服，麻、丝；其居，宫、室；其食，粟米、果蔬、鱼肉。其为道易明，而其为教易行也<span class="comment">“夫所谓”至此，一段，收拾前文，生发后文，绝妙章法。</span>。是故以之为己，则顺而祥；以之为人，则爱而公；以之为心，则和而平；以之为天下国家，无所处而不当。是故生则得其情，死则尽其常；郊焉而天神假<span class="comment">格。</span>，庙焉而人鬼飨。曰：“斯道也，何道也<span class="comment">问语作态。</span>? ”曰：“斯吾所谓道也，非向所谓老与佛之道也<span class="comment">应“非吾所谓道”一段。是“原道”结穴。</span>。尧以是传之舜，舜以是传之禹，禹以是传之汤，汤以是传之文、武、周公，文、武、周公传之孔子，孔子传之孟轲；轲之死，不得其传焉<span class="comment">“轲之死”一句，承上极有力。一篇精神在此。</span>。荀与扬也，择焉而不精，语焉而不详<span class="comment">荀卿，名况，赵人。尝推儒、墨、道德之行事兴坏，序列著数万言而卒。汉扬雄，字子云，所撰有《法言》十三卷。○故云孟子之后不得其传。</span>。由周公而上，上而为君，故其事行；由周公而下，下而为臣，故其说长<span class="comment">事行，谓得位以行道。说长，谓立言以明道也。○重下二句，是《原道》本意。</span>。”然则如之何而可也<span class="comment">完矣，又一转。</span>？曰：“不塞不流，不止不行<span class="comment">佛、老之道，不塞不止。圣人之道，不流不行。</span>。人其人<span class="comment">僧、道俱令还俗。</span>，火其书<span class="comment">绝其惑人之说。</span>，庐其居<span class="comment">寺观改作民房。</span>，明先王之道以道<span class="comment">同“导”。</span>之，鳏寡孤独废疾者有养也<span class="comment">以无佛、老之害，故穷民皆得其所养。</span>。其亦庶乎其可也<span class="comment">两“可”字呼应作结，言有尽而意无穷。</span>。”</p>

<p class="kindle-cn-para-left2">孔孟没，大道废，异端炽，千有馀年，而后得《原道》之书辞而辟之，理则布帛菽粟，气则山走海飞，发先儒所未发，为后学之阶梯，是大有功名教之文。</p>
</div>
</body></html>