<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>杂说四韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">杂说四<br/><span class="small">韩愈</span></h1>
<p>世有伯乐<span class="comment">洛。</span>，然后有千里马<span class="comment">伯乐，秦穆公时人，姓孙，名阳，善相马。此以伯乐喻知己，以千里马喻贤士。○一叹。</span>。千里马常有，而伯乐不常有<span class="comment">二叹。</span>，故虽有名马，只辱于奴隶人之手，骈<span class="comment">辨平声。</span>死于槽枥之间，不以千里称也<span class="comment">骈，并也。○三叹。</span>。</p>

<p>马之千里者，一食或尽粟一石，食<span class="comment">嗣。</span>马者不知其能千里而食也。是马也，虽有千里之能，食不饱，力不足，才美不外见，且欲与常马等不可得<span class="comment">拗一笔。</span>，安求其能千里也<span class="comment">四叹。○“千里”二字，凡七唱，感慨悲婉。</span>！</p>

<p>策之不以其道，食之不能尽其材，鸣之而不能通其意，执策而临之曰：“天下无马。”呜呼！其真无马邪？其真不知马也<span class="comment">五叹，总结。</span>！</p>

<p class="kindle-cn-para-left2">此篇以马取喻，谓英雄豪杰必遇知己者，尊之以高爵，养之以厚禄，任之以重权，斯可展布其材。否则，英雄豪杰亦已埋没多矣。而但谓之天下无才，然耶？否耶？甚矣，知遇之难其人也。</p>
</div>
</body></html>