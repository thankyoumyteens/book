<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>师说韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">师说<br/><span class="small">韩愈</span></h1>
<p>古之学者必有师。师者，所以传道、受业、解惑也<span class="comment">说得师道如此郑重。一篇大纲领，具见于此。</span>。人非生而知之者，孰能无惑？惑而不从师，其为惑也，终不解矣<span class="comment">紧承“解惑”说，下承“传道”说。</span>。</p>

<p>生乎吾前，其闻道也，固先乎吾，吾从而师之；生乎吾后，其闻道也，亦先乎吾，吾从而师之。吾师道也，夫庸知其年之先后生于吾乎？是故无贵无贱，无长无少，道之所存，师之所存也<span class="comment">道在即师在，是绝世议论。</span>。</p>

<p>嗟乎！师道之不传也久矣，欲人之无惑也难矣<span class="comment">忽作慨叹，若承若起，佳甚。</span>。古之圣人，其出人也远矣，犹且从师而问焉；今之众人，其下圣人也亦远矣，而耻学于师。是故圣益圣<span class="comment">古人。</span>，愚益愚<span class="comment">今人。</span>。圣人之所以为圣，愚人之所以为愚，其皆出于此乎<span class="comment">此是高一等说话，翻前面“人非生知”之说。</span>？</p>

<p>爱其子，择师而教之。于其身也，则耻师焉，惑矣！彼童子之师，授之书而习其句读<span class="comment">豆。</span>者也，非吾所谓传其道、解其惑者也。句读之不知，惑之不解，或师焉，或不<span class="comment">否。</span>焉，小学而大遗，吾未见其明也<span class="comment">童子句读之不知，则为之择师。其身惑之不解，则不择师。是学其小，而遗忘其大者，可谓不明也。○此就寻常话头，从容体出至情。其理明，其辞切。</span>。</p>

<p>巫医、乐师、百工之人，不耻相师。士大夫之族，曰师、曰弟子云者，则群聚而笑之。问之，则曰：“彼与彼年相若也，道相似也<span class="comment">有长有少矣。</span>。”位卑则足羞，官盛则近谀<span class="comment">有责有贱矣。</span>。呜呼！师道之不复，可知矣<span class="comment">可为长太息。</span>。巫医、乐师、百工之人，君子不齿<span class="comment">齿，列也。</span>，今其智乃反不能及，其可怪也欤<span class="comment">此与前论圣人且从师同意。前以至贵者形今人之不从师，此以至贱者形今人之不从师。反复剧论，意甚切至。</span>！</p>

<p>圣人无常师。孔子师郯<span class="comment">谈。</span>子、苌<span class="comment">长。</span>弘、师襄、老聃<span class="comment">耽。</span>。郯子之徒<span class="comment">省句。</span>，其贤不及孔子<span class="comment">孔子询官名于郯子，访乐于苌弘，学琴于师襄，问礼于老聃。</span>。孔子曰：“三人行，则必有我师<span class="comment">借孔子作证，取前圣人从师意。</span>。”是故弟子不必不如师，师不必贤于弟子，闻道有先后，术业有专攻，如是而已<span class="comment">收前“吾师道”意，完足。</span>。</p>

<p>李氏子蟠，年十七<span class="comment">蟠，贞元十九年进士。</span>，好古文，六艺经传皆通习之，不拘于时，学于余<span class="comment">异于今人。</span>。余嘉其能行古道<span class="comment">不异于古人。</span>，作《师说》以贻之。</p>

<p class="kindle-cn-para-left2">通篇只是“吾师道也”一句。言触处皆师，无论长幼贵贱，惟人自择。因借时人不肯从师，历引童子、巫医、孔子喻之。总是欲李氏子能自得师，不必谓公慨然以师道自任，而作此以倡后学也。</p>
</div>
</body></html>