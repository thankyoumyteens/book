<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>讳辩韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">讳辩<br/><span class="small">韩愈</span></h1>
<p>愈与李贺书，劝贺举进士。贺举进士有名，与贺争名者毁之，曰：“贺父名晋肃，贺不举进士为是，劝之举者为非<span class="comment">欲夺贺名，故毁之如此。</span>。”听者不察也，和<span class="comment">去声。</span>而倡之，同然一辞<span class="comment">一时俗人为其所惑。</span>。皇甫湜<span class="comment">寔。</span>曰：“若不明白，子与贺且得罪<span class="comment">言公若不辨明，必见咎于贺也。○此段叙公作辨之由。</span>。”愈曰：“然<span class="comment">先用一“然”字接住。下方起。</span>。”</p>

<p>律曰：“二名不偏讳。”释之者曰：“谓若言‘征’不称‘在’，言‘在’不称‘征’是也<span class="comment">孔子母名“征在”，言“在”不称“征”，言“征”不称“在”。</span>。”律曰：“不讳嫌名。”释之者曰：“谓若‘禹’与‘雨’、‘丘’与‘蓲’<span class="comment">丘。</span>之类是也<span class="comment">谓其声音相近。</span>。”今贺父名晋肃，贺举进士<span class="comment">上引律文，此入叙事。</span>，为犯二名律乎？为犯嫌名律乎<span class="comment">贺父名进肃，律尚不偏讳；今贺父名晋肃，律岂讳嫌者乎？○此二句设疑问之，不直说破不犯讳。妙。</span>？父名晋肃，子不得举进士。若父名仁，子不得为人乎<span class="comment">嫌名独生一脚作波澜。奇极。</span>？</p>

<p>夫讳始于何时？作法制以教天下者，非周公、孔子欤？周公作诗不讳<span class="comment">谓文王名昌，武王名发。若曰：“克昌厥后，”又曰“骏发尔私”。</span>，孔子不偏讳二名<span class="comment">若曰“宋不足征”，又曰“某在斯”。</span>, 《春秋》不讥不讳嫌名<span class="comment">若卫桓公名完。</span>。康王钊<span class="comment">昭。</span>之孙，实为昭王<span class="comment">康王名钊。</span>。曾参之父名晳，曾子不讳“昔”<span class="comment">若曰“昔者吾友”。○此言周公、孔子皆作讳礼之人，亦有所不讳者。然周公只是一句，孔子却是四句。盖《春秋》为孔子之书，曾子为孔子之徒也。“康王钊”句，又只在《春秋》句中，所谓文章虚实繁省之法也。</span>。周之时有骐期，汉之时有杜度，此其子宜如何讳？将讳其嫌，遂讳其姓乎？将不讳其嫌者乎<span class="comment">此又设疑问之，不说破。妙。</span>？汉讳武帝名“彻”为“通”<span class="comment">谓彻侯为通侯、蒯彻为蒯通之类。</span>，不闻又讳车辙之“辙”为某字也。讳吕后名“雉”为“野鸡”<span class="comment">吕后，汉高帝后。</span>，不闻又讳治天下之“治”为某字也。今上章及诏，不闻讳“浒”<span class="comment">虎。</span>、“势”、“秉”、“机”也<span class="comment">浒、势、秉、机，为近太祖、太宗、世祖、玄宗庙讳也。盖太祖名虎，太宗名世民，世祖名昞，玄宗名隆基。</span>。惟宦官宫妾，乃不敢言“谕”及“机”，以为触犯<span class="comment">以“谕”为近代宗庙讳，以“机”为近玄宗庙讳。代宗讳豫，玄宗讳见上。○此段全是不讳嫌名事，乃用宦官宫妾讳嫌名承上，极有势。</span>。士君子立言行事，宜何所法守也<span class="comment">将要收归周、孔、曾参事，且问起“何所法守”，句已含周、孔、曾参意。</span>？今考之于经<span class="comment">指上文《诗》与《春秋》。</span>，质之于律<span class="comment">指上文二律。</span>，稽之以国家之典<span class="comment">指上文“汉讳武帝”三段。</span>，贺举进士为可邪？为不可邪<span class="comment">到底是一疑案，不直说破。</span>？</p>

<p>凡事父母，得如曾参，可以无讥矣。作人得如周公、孔子，亦可以止矣<span class="comment">一转，忽作馀文。以文为戏，以文为乐。</span>。今世之士<span class="comment">指倡和人。</span>，不务行曾参、周公、孔子之行，而讳亲之名则务胜于曾参、周公、孔子，亦见其惑也<span class="comment">二转。</span>。夫周公、孔子、曾参，卒不可胜。胜周公、孔子、曾参，乃比于宦官宫妾<span class="comment">三转。</span>。则是宦官宫妾之孝于其亲，贤于周公、孔子、曾参者邪<span class="comment">四转。○一齐收卷上文。不用辨折，愈转愈紧，愈不穷。</span>？</p>

<p class="kindle-cn-para-left2">前分律、经典三段，后尾抱前，婉鬯显快。反反复复，如大海回风，一波未平，一波复起。尽是设疑两可之辞，待智者自择，此别是一种文法。</p>
</div>
</body></html>