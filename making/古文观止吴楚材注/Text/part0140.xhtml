<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>争臣论韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">争臣论<br/><span class="small">韩愈</span></h1>
<p>或问谏议大夫阳城于愈：“可以为有道之士乎哉<span class="comment">“乎哉”二字，连下作疑词。○立此句为一篇纲领，下段段关应。</span>？学广而闻多，不求闻于人也。行古人之道，居于晋之鄙<span class="comment">鄙，边境也。</span>。晋之鄙人熏其德而善良者几千人<span class="comment">城好学，贫不能得书，乃求为集贤写书吏，窃官书读之，昼夜不出。六年已无所不通。及进士第，乃去隐中条山。远近慕其德行，多从之学。</span>。大臣闻而荐之，天子以为谏议大夫<span class="comment">城徙居陕州夏县。李泌为陕虢观察使，闻城名，泌入相，荐为著作郎。后德宗令长安尉杨宁，赍束帛，召为谏议大夫。</span>。人皆以为华，阳子不色喜<span class="comment">公力去陈言，如“荣”字变为“华”字，“无喜色”变为“不色喜”，可见。</span>。居于位五年矣，视其德如在野。彼岂以富贵移易其心哉<span class="comment">不以富贵易其贫贱之心，所以为有道之士也。</span>! ”</p>

<p>愈应之曰：“是《易》所谓恒其德贞而夫子凶者也<span class="comment">《易·恒卦》六五：“恒其德，贞妇人吉，夫子凶。”言以柔顺从人，而常久不易其德，可谓正矣。然乃妇人之道，非丈夫之宜也。</span>。恶得为有道之士乎哉<span class="comment">接口一句断住。</span>？在《易·蛊》<span class="comment">古。</span>之上九云：‘不事王侯，高尚其事<span class="comment">《易·蛊卦》上九。刚阳居上，在事之外，不臣事乎王侯，惟高尚吾之事而已。</span>。'《蹇》之六二则曰：‘王臣蹇蹇，匪躬之故<span class="comment">蹇，难也。《蹇卦》六二。柔顺中正，正应在上，而在险中，是君在难中也。故不避艰险以求济之，是蹇而又蹇，非以其身之故也。</span>。’夫亦以所居之时不一，而所蹈之德不同也<span class="comment">正解二句。</span>。若《蛊》之上九，居无用之地，而致匪躬之节；以《蹇》之《六二》，在王臣之位，而高不事之心，则冒进之患生<span class="comment">无用而匪躬者。</span>，旷官之刺兴<span class="comment">王臣而不事者。</span>。志不可则，而尤不终无也<span class="comment">《蛊》上九《象》曰：“不事王侯，志可则也。”《蹇》六二《象》曰：“王臣蹇蹇，终无尤也。”○反振一段。○上接口一句，用经断住，此又再引经反复。</span>。今阳子在位不为不久矣，闻天下之得失不为不熟矣，天子待之不为不加矣<span class="comment">在王臣之位。</span>，而未尝一言及于政。视政之得失，若越人视秦人之肥瘠，忽焉不加喜戚于其心<span class="comment">高不事之心。○百忙中，忽著一譬喻，与《原道》“坐井而观天”同法。</span>。问其官，则曰：‘谏议也’；问其禄，则曰：‘下大夫之秩也’；问其政，则曰：‘我不知也<span class="comment">又作三叠，申前意。</span>。’有道之士，固如是乎哉<span class="comment">第一断。</span>？且吾闻之<span class="comment">更端再起。</span>:‘有官守者，不得其职则去；有言责者，不得其言则去。’今阳子以为得其言乎哉？得其言而不言，与不得其言而不去，无一可者也<span class="comment">有言责则当言，言不行则当去。不言与不去，无一可者也。</span>。阳子将为禄仕乎<span class="comment">不消多语，只看“阳子将为禄仕乎”一转，当令阳子俯颈吐舌，不敢伸气。</span>？古之人有云：‘仕不为贫，而有时乎为贫，谓禄仕者也。’宜乎辞尊而居卑，辞富而居贫，若抱关击柝者可也。盖孔子尝为委吏矣，尝为乘田矣，亦不敢旷其职，必曰：‘会计当而已矣’，必曰：‘牛羊遂而已矣<span class="comment">看他添减孟子文字，成自己文字。</span>。’若阳子之秩禄，不为卑且贫，章章明矣，而如此其可乎哉<span class="comment">第二断。</span>? ”</p>

<p>或曰：“否，非若此也。夫阳子恶讪上者，恶为人臣招<span class="comment">桥。</span>其君之过而以为名者<span class="comment">招，举也。</span>。故虽谏且议，使人不得而知焉。《书》曰<span class="comment">《周书·君陈篇》。</span>:‘尔有嘉谟嘉猷，则入告尔后于内，尔乃顺之于外，曰：“斯谟斯猷，惟我后之德”。’夫阳子之用心，亦若此者<span class="comment">前面意思已说尽了，主意只在再设问处斡旋，一节深于一节。</span>。”</p>

<p>愈应之曰：“若阳子之用心如此，滋所谓惑者矣<span class="comment">接口一句断住。</span>。入则谏其君，出不使人知者，大臣宰相者之事，非阳子之所宜行也。夫阳子<span class="comment">段段提起阳子说，不犯重，亦不冷淡。如千斛泉随地而出，有许多情趣在。</span>本以布衣隐于蓬蒿之下，主上嘉其行谊，擢在此位。官以谏为名，诚宜有以奉其职，使四方后代知朝廷有直言骨鲠之臣，天子有不僭赏从谏如流之美<span class="comment">不僭赏，指擢居谏位言。</span>。庶岩穴之士，闻而慕之，束带结发，愿进于阙下而伸其辞说，致吾君于尧舜，熙鸿号于无穷也<span class="comment">熙，明也。鸿号，大名也。</span>。若《书》所谓，则大臣宰相之事，非阳子之所宜行也<span class="comment">复句，愈见醒透。</span>。且阳子之心将使君人者恶闻其过乎？是启之也<span class="comment">是开君文过之端也。○又翻一笔作波澜，就缴上意。○第三断。</span>。”</p>

<p>或曰：“阳子之不求闻而人闻之，不求用而君用之，不得已而起，守其道而不变，何子过之深也<span class="comment">议端全在“守其道而不变”处。</span>? ”</p>

<p>愈曰：“自古圣人贤士皆非有求于闻、用也<span class="comment">接口一句断住。</span>。闵其时之不平，人之不乂<span class="comment">乂，治也。</span>，得其道，不敢独善其身，而必以兼济天下也。孜孜矻矻<span class="comment">坤入声。</span>，死而后已<span class="comment">孜孜，勤也。矻矻，劳也。</span>。故禹过家门不入，孔席不暇暖，而墨突不得黔<span class="comment">孔子坐席不及温，又游他国。墨翟灶突不及黑，即又他适。突，灶额。黔，黑也。</span>。彼二圣一贤者，岂不知自安佚之为乐哉？诚畏天命而悲人穷也<span class="comment">畏时之不平，悲人之不乂。○以圣贤皆无心求闻、用，折不求闻、用句。以得其道不敢独善，折守道不变句。仍引禹、孔、墨作证，行文步骤秩然。</span>。夫天授人以贤圣才能，岂使自有馀而已？诚欲以补其不足者也<span class="comment">再作顿跌，逼出妙理。</span>。耳目之于身也，耳司闻而目司见。听其是非，视其险易，然后身得安焉。圣贤者，时人之耳目也。时人者，圣贤之身也<span class="comment">更端生一议论，尤见入情。当看圣贤时人一语，真名世之见、名世之言。</span>。且阳子之不贤，则将役于贤以奉其上矣。若果贤，则固畏天命而闵人穷也，恶得以自暇逸乎哉<span class="comment">两路夹攻，愈击愈紧。○第四断。○每段皆用一“且”字，故为进步作波澜。</span>? ”</p>

<p>或曰：“吾闻君子不欲加诸人，而恶讦以为直者。若吾子之论，直则直矣，无乃伤于德而费于辞乎？好尽言以招人过，国武子之所以见杀于齐也，吾子其亦闻乎<span class="comment">《国语》：柯陵之会，单襄公见国武子。其言尽。襄公曰：“立于淫乱之间，而好尽言以招人过，怨之本也。”鲁成公十八年，齐人杀武子。○前段攻击阳子，直是说得他无逃避处。此段假“或人”之辞以攻己，其言亦甚峻，文法最高。</span>? ”</p>

<p>愈曰：“君子居其位，则思死其官；未得位，则思修其辞以明其道。我将以明道也，非以为直而加人也<span class="comment">接口断住。</span>。且国武子不能得善人，而好尽言于乱国，是以见杀。《传》曰：‘惟善人能受尽言。’谓其闻而能改之也<span class="comment">有此一句分疏，才有收拾。</span>。子告我曰：‘阳子可以为有道之士也<span class="comment">照“有道之士”一篇关键。</span>。’今虽不能及已，阳子将不得为善人乎哉<span class="comment">以善人能受尽言奖阳子，回互得好。令阳子闻之，亦心平气和，引过自责矣。○第五断。</span>? ”</p>

<p class="kindle-cn-para-left2">阳城拜谏议大夫，闻得失熟，犹未肯言，故公作此论讥切之。是箴规攻击体，文亦擅世之奇，截然四问四答，而首尾关应如一线。时城居位五年矣。后三年，而能排击裴延龄。或谓城盖有待，抑公有以激之欤！</p>
</div>
</body></html>