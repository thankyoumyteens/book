<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>后廿九日复上宰相书韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">后廿九日复上宰相书<br/><span class="small">韩愈</span></h1>
<p>三月十六日，前乡贡进士韩愈，谨再拜言相公阁<span class="comment">蛤。</span>下。</p>

<p>愈闻周公之为辅相，其急于见贤也，方一食三吐其哺<span class="comment">步。</span>，方一沐三握其发<span class="comment">周公戒伯禽曰：“我文王之子、武王之弟、今王之叔，我于天下亦不贱矣。然我一沐三握发，一饭三吐哺，起以待士，犹恐失天下之贤人。”○述周公急于见贤，是一篇主意。</span>。当是时<span class="comment">将当时劈空振起，为下“设使其时”一段作势，为后“岂尽”一段伏案。</span>，天下之贤才皆已举用，奸邪谗佞欺负之徒皆已除去，四海皆已无虞，九夷、八蛮之在荒服之外者皆已宾贡<span class="comment">荒服去王畿益远，以其荒野，故谓之荒服。要服外四面又各五百里也。《禹贡》:“五百里荒服。”</span>，天灾时变、昆虫草木之妖皆已销息，天下之所谓礼、乐、刑、政教化之具皆已修理，风俗皆已敦厚，动植之物、风雨霜露之所霑被者皆已得宜，休征嘉瑞、麟凤龟龙之属皆已备至<span class="comment">《礼运》“麟、凤、龟、龙，谓之四灵。”○此段连用九个“皆已”字，化作七样句法。字有多少，句有长短，文有反顺，起伏顿挫，如惊涛怒波。读者但见其精神，不觉其重叠，此章法、句法也。</span>，而周公以圣人之才，凭叔父之亲，其所辅理承化之功又尽章章如是<span class="comment">一段就周公振势。</span>。其所求进见之士，岂复有贤于周公者哉？不惟不贤于周公而已，岂复有贤于时百执事者哉？岂复有所计议、能补于周公之化者哉<span class="comment">一段就贤士振势。○前下九“皆已”字，此下三“岂复”字，专为下文打照。</span>？然而周公求之如此其急，惟恐耳目有所不闻见，思虑有所未及，以负成王托周公之意，不得于天下之心<span class="comment">此一转最有力。以上论周公之待士，反复委曲。</span>。如周公之心，设使其时辅理承化之功未尽章章如是，而非圣人之才，而无叔父之亲，则将不暇食与沐矣，岂特吐哺握发为勤而止哉<span class="comment">又推周公之心，反写一笔。妙在虚字斡旋，将无作有，生烟波。</span>？维其如是，故于今颂成王之德，而称周公之功不衰<span class="comment">句已可住，而添“不衰”二字，奇陗。○正写一笔，收完前一幅文字。凡作无数转折，写周公方毕。</span>。</p>

<p>今阁下为辅相亦近耳<span class="comment">方入正文，竟作两对，运局甚奇。</span>。天下之贤才岂尽举用？奸邪谗佞欺负之徒岂尽除去？四海岂尽无虞？九夷、八蛮之在荒服之外者岂尽宾贡？天灾时变、昆虫草木之妖岂尽销息？天下之所谓礼、乐、刑、政教化之具岂尽修理？风俗岂尽敦厚？动植之物、风雨霜露之所霑被者岂尽得宜？休征嘉瑞、麟凤龟龙之属岂尽备至<span class="comment">此段连用九“岂尽”字，对上九“皆已”字，亦就当时振势一段。</span>？其所求进见之士，虽不足以希望盛德，至比于百执事，岂尽出其下哉？其所称说，岂尽无所补哉<span class="comment">又添两“岂尽”字，即上三“岂复有哉”变文耳，亦就贤士振势一段。</span>？今虽不能如周公吐哺握发，亦宜引而进之，察其所以而去就之，不宜默默而已也<span class="comment">至此方尽言攻击。○说阁下毕，下始入自复上书意。</span>。</p>

<p>愈之待命，四十馀日矣。书再上，而志不得通。足三及门，而阍<span class="comment">昏。</span>人辞焉<span class="comment">阍人，守门隶。</span>。惟其昏愚，不知逃遁，故复有周公之说焉<span class="comment">挽周公一句。</span>。阁下其亦察之<span class="comment">以前是论相之道，以后是论士之情。</span>。古之士三月不仕则相吊，故出疆必载质。然所以重于自进者，以其于周不可则去之鲁，于鲁不可则去之齐，于齐不可则去之宋，之郑，之秦，之楚也<span class="comment">犹言故不必复上书也。</span>。今天下一君，四海一国，舍乎此则夷狄矣，去父母之邦矣<span class="comment">书安得不复上？</span>。故士之行道者，不得于朝，则山林而已矣。山林者，士之所独善自养，而不忧天下者之所能安也。如有忧天下之心，则不能矣<span class="comment">书安得不复上？○此段以古道自处，节节占地步，文章绝妙。</span>。故愈每自进而不知愧焉，书亟<span class="comment">器。</span>上，足数<span class="comment">朔。</span>及门，而不知止焉<span class="comment">上用四“矣”字，其势急。此用二“焉”字，其势缓。如摆布阵势，操纵如法。文章家所谓虚字上斡旋也。其两“不知”字，归结自身上，与上“不知逃遁”相应。最妙。</span>。宁独如此而已，惴惴焉惟不得出大贤之门下是惧<span class="comment">又一转生姿，以大贤之门，打照周公。</span>。亦惟少垂察焉。渎冒威尊，惶恐无已。愈再拜。</p>

<p class="kindle-cn-para-left2">通篇将周公与时相两两作对照。只用一、二虚字，斡旋成文。直言无讳，而不犯嫌忌。末述再三上书之故，曲曲回护自己。气杰神旺，骨劲格高，足称绝唱。</p>
</div>
</body></html>