<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>与于襄阳书韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">与于襄阳书<br/><span class="small">韩愈</span></h1>
<p>七月三日，将仕郎守国子四门博士韩愈，谨奉书尚书阁<span class="comment">蛤。</span>下<span class="comment">贞元十四年九月，以工部尚书于<img class="kindle-cn-inline-character" src="../Images/image00763.jpeg" alt=""/>为山南东道节度使。公书称守国子四门博士，则当在十六年秋也。</span>。</p>

<p>士之能享大名、显当世者，莫不有先达之士、负天下之望者为之前焉<span class="comment">言下之人必如此。一扇。</span>。士之能垂休光、照后世者，亦莫不有后进之士、负天下之望者为之后焉<span class="comment">言上之人必如此。一扇。</span>。莫为之前，虽美而不彰<span class="comment">翻前扇。</span>；莫为之后，虽盛而不传<span class="comment">翻后扇。</span>。是二人者，未始不相须也<span class="comment">后先有待。</span>。然而千百载乃一相遇焉<span class="comment">上下难逢。</span>。岂上之人无可援、下之人无可推<span class="comment">退平声。</span>欤<span class="comment">援，犹干也。推，求而进之也。</span>？何其相须之殷而相遇之疏也<span class="comment">上下之间，是必有故。</span>？其故在下之人负其能不肯谄其上<span class="comment">下不肯援。</span>，上之人负其位不肯顾其下<span class="comment">上不肯推。</span>。故高材多戚戚之穷<span class="comment">不能享大名、显当世。</span>，盛位无赫赫之光<span class="comment">不能垂休光、照后世。</span>。是二人者之所为皆过也<span class="comment">负能负位，各有其咎。○一句断定。</span>。未尝干之，不可谓上无其人<span class="comment">非无可援。</span>；未尝求之，不可谓下无其人<span class="comment">非无可推。○自起至此，只是相须殷而相遇疏一句话，却作许多曲折。</span>。愈之诵此言久矣，未尝敢以闻于人<span class="comment">言己平日诵此言已熟，终未尝轻以告人。○承上起下。</span>。</p>

<p>侧闻阁下<span class="comment">方入襄阳。</span>抱不世之才，特立而独行，道方而事实，卷舒不随乎时，文武唯其所用，岂愈所谓其人哉<span class="comment">上有其人。</span>？抑未闻后进之士，有遇知于左右、获礼于门下者<span class="comment">莫为之后。</span>，岂求之而未得邪？将志存乎立功，而事专乎报主，虽遇其人，未暇礼邪？何其宜闻而久不闻也<span class="comment">问得委婉，疑得风刺。</span>？</p>

<p>愈虽不材<span class="comment">方入自己。</span>，其自处不敢后于恒人<span class="comment">以其人自处。</span>。阁下将求之而未得欤？古人有言：“请自隗<span class="comment">韦。</span>始<span class="comment">《国策》：燕眧王收破燕后即位，卑身厚币以招贤者，将欲报仇，往见郭隗先生。对曰：“今王欲致士，先从隗始。隗且见事，况贤于隗者乎？岂远千里哉！”○横插一句，有情更有力。</span>。”愈今者惟朝夕刍米仆赁<span class="comment">任。</span>之资是急，不过费阁下一朝之享而足也<span class="comment">应求之未得。</span>。如曰：“吾志存乎立功，而事专乎报主。虽遇其人，未暇礼焉。”则非愈之所敢知也<span class="comment">应吾志未暇。○后半截议论，皆是设为疑词以自道达，首尾回顾，联络精神。</span>。世之龊龊<span class="comment">错。</span>者既不足以语<span class="comment">去声。</span>之<span class="comment">龊龊，急促局狭貌。</span>，磊落奇伟之人又不能听焉，则信乎命之穷也<span class="comment">一结悲凉慷慨，淋漓尽致。</span>！谨献旧所为文一十八首，如赐览观，亦足知其志之所存<span class="comment">可即文以见志。</span>。愈恐惧再拜。</p>

<p class="kindle-cn-para-left2">前半幅只是泛论，下半幅方入正文。前半凡作六转，笔如弄丸，无一字一意板实。后半又作九转，极其凄怆，堪为动色。通篇措词立意不亢不卑，文情绝妙。</p>
</div>
</body></html>