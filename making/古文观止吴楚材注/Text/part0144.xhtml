<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>与陈给事书韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">与陈给事书<br/><span class="small">韩愈</span></h1>
<p>愈再拜。愈之获见于阁<span class="comment">蛤。</span>下有年矣。始者亦尝辱一言之誉<span class="comment">叙相见。</span>。贫贱也，衣食于奔走<span class="comment">倒句法。</span>，不得朝夕继见<span class="comment">叙不相见。</span>。其后阁下位益尊，伺候于门墙者日益进。夫位益尊，则贱者日隔；伺候于门墙者日益进，则爱博而情不专<span class="comment">忽开二扇，一扇陈给事。○陈给事，名京，字庆复。大历元年中进士第，贞元十九年，将禘，京奏禘祭必尊太祖，正昭穆，帝嘉之。自考功员外，迁给事中。</span>。愈也道不加修，而文日益有名。夫道不加修，则贤者不与；文日益有名，则同进者忌<span class="comment">一扇自己。</span>。始之以日隔之疏，加之以不专之望，以不与者之心，而听忌者之说，由是阁下之庭无愈之迹矣<span class="comment">总上两扇，叙所以不相见之故。</span>。</p>

<p>去年春，亦尝一进谒于左右矣。温乎其容，若加其新也；属<span class="comment">祝。</span>乎其言，若闵其穷也<span class="comment">属，连续也。</span>。退而喜也，以告于人<span class="comment">重起二扇，一扇再叙相见。</span>。其后如东京取妻子<span class="comment">东京，洛阳也。</span>，又不得朝夕继见。及其还也，亦尝一进谒于左右矣。邈乎其容，若不察其愚也；悄乎其言，若不接其情也<span class="comment">悄，静也。</span>。退而惧也，不敢复进<span class="comment">一扇，再叙不相见。</span>。</p>

<p>今则释然悟、翻然悔曰：其邈也，乃所以怒其来之不继也；其悄也，乃所以示其意也<span class="comment">单就不相见中，翻出陈给事意思来，奇绝、妙绝。</span>。不敏之诛<span class="comment">诛，责也。</span>，无所逃避。不敢遂进，辄自疏其所以，并献近所为《复志赋》以下十首为一卷，卷有标轴。《送孟郊序》一首，生纸写，不加装饰，皆有揩<span class="comment">丘皆切。</span>字、注字处，急于自解而谢，不能竢<span class="comment">俟。</span>更写<span class="comment">唐人有生纸、熟纸。生纸非有丧故不用。公用生纸，急于自解，不暇择耳。揩，涂抹也。</span>，阁下取其意，而略其礼可也。愈恐惧再拜。</p>

<p class="kindle-cn-para-left2">通篇以“见”字作主，上半篇从“见”说到“不见”，下半篇从“不见”说到“要见”。一路顿挫跌宕，波澜层叠，姿态横生，笔笔入妙也。</p>
</div>
</body></html>