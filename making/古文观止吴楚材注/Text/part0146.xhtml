<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>送孟东野序韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">送孟东野序<br/><span class="small">韩愈</span></h1>
<p>大凡物不得其平则鸣<span class="comment">起句，是一篇大旨。</span>。草木之无声，风挠之鸣<span class="comment">草木，一。</span>。水之无声，风荡之鸣<span class="comment">水，二。</span>。其跃也或激之，其趋也或梗之<span class="comment">梗，塞也。</span>，其沸也或炙之<span class="comment">水独加三句。错综入妙。</span>。金石之无声，或击之鸣<span class="comment">金石，三。</span>。人之于言也亦然<span class="comment">说到人。</span>，有不得已者而后言，其謌<span class="comment">同“歌”。</span>也有思，其哭也有怀。凡出乎口而为声者，其皆有弗平者乎<span class="comment">一锁，应起句，笔宕甚。○人言，四。</span>！</p>

<p>乐也者，郁于中而泄于外者也<span class="comment">突然说乐。</span>，择其善鸣者而假之鸣<span class="comment">生出“善”字与“假”字，为下面议论张本。</span>。金、石、丝、竹、匏、土、革、木<span class="comment">金，钟。石，磬。丝，琴、瑟。竹，箫、管。匏，笙。土，埙。革，鼓。木，祝敔也。</span>八者，物之善鸣者也<span class="comment">乐，五。</span>。维天之于时世亦然<span class="comment">突然说天时。</span>，择其善鸣者而假之鸣。是故以鸟鸣春，以雷鸣夏，以虫鸣秋，以风鸣冬。四时之相推敚<span class="comment">同夺。</span>，其必有不得其平者乎<span class="comment">天时，六。○乐与天时两段，俱是陪客。</span>！</p>

<p>其于人也亦然<span class="comment">收转人上，下畅发之。</span>。人声之精者为言，文辞之于言，又其精也，尤择其善鸣者而假之鸣<span class="comment">上文已再言择其善鸣者而假之鸣矣。则此又言人声之精者为言，而文辞又其精者，故尤择其善鸣者而假之鸣。“又”字、“尤”字，正是关键血脉、首尾相应处。</span>。其在唐、虞，咎<span class="comment">皋。</span>陶、禹，其善鸣者也，而假以鸣<span class="comment">咎陶、禹，一。</span>。夔弗能以文辞鸣，又自假于《韶》以鸣<span class="comment">后夔作《韶》乐，以鸣唐、虞之治。○夔，二。</span>。夏之时，五子以其歌鸣<span class="comment">太康盘游无度，厥弟五人咸怨，述大禹之戒以作歌。○五子，三。</span>。伊尹鸣殷<span class="comment">伊尹，四。</span>，周公鸣周<span class="comment">周公，五。</span>。凡载于《诗》、《书》六艺，皆鸣之善者也<span class="comment">略结。</span>。周之衰，孔子之徒鸣之，其声大而远。传曰：“天将以夫子为木铎。”其弗信矣乎<span class="comment">孔子之徒，六。</span>？其末也，庄周以其荒唐之辞鸣<span class="comment">庄周，楚人，著书名《庄子》。荒，大。唐，空也。○庄周，七。</span>。楚，大国也，其亡也，以屈原鸣<span class="comment">屈原，楚之同姓，忧愁幽思而作《离骚》。○屈原，八。</span>。臧孙辰<span class="comment">即鲁大夫臧文仲。</span>、孟轲、荀卿，以道鸣者也<span class="comment">臧孙辰、孟轲、荀卿，九。</span>。杨朱、墨翟、管夷吾、晏婴、老聃<span class="comment">姓李，名耳，字伯阳。著书名《老子》。</span>、申不害<span class="comment">以黄老刑名之学相韩昭侯。著书二篇，名《申子》。</span>、韩非<span class="comment">韩诸公子，与李斯俱师荀卿。善刑名法律之学，著书五十六篇，名《韩非子》。</span>、眘<span class="comment">慎。</span>到<span class="comment">韩大夫。申、韩称之。有书四十六篇。</span>、田骈<span class="comment">齐人，好谈论，时称“谈天口”。</span>、邹衍<span class="comment">临淄人，著书十万馀言，名重列国，燕昭师事之。</span>、尸佼<span class="comment">搅。○鲁人，卫商鞅师之。著书二十篇，号《尸子》。</span>、孙武<span class="comment">齐人，著《兵法》十三篇。</span>、张仪、苏秦之属，皆以其术鸣<span class="comment">杨朱十四人，十。○此十人，或邪说，或功利，或清净寂灭，或刑名惨刻，或尚杀伐之计，或专纵横之谋，皆非吾道，故公称一“术”字，大有分晓。</span>。秦之兴，李斯鸣之<span class="comment">李斯秦相，专言威令。○李斯，十一。</span>。汉之时，司马迁<span class="comment">即太史公，作《史记》。</span>、相如<span class="comment">姓司马，蜀人。有赋、檄、封禅等文。</span>、扬雄<span class="comment">字子云，有诸赋与《太玄》、《法言》等书。</span>，最其善鸣者也<span class="comment">二司马、扬雄，十二。</span>。其下魏、晋氏，鸣者不及于古，然亦未尝绝也。就其善者，其声清以浮，其节数<span class="comment">同速。</span>以急，其辞淫以哀，其志弛以肆，其为言也，乱杂而无章<span class="comment">即其所谓善鸣者，亦且如此，所以为不及于古。</span>。将天丑其德莫之顾邪？何为乎不鸣其善鸣者也<span class="comment">魏、晋，十三。○将入题，又顿此一段，先写出感慨之致。</span>？</p>

<p>唐之有天下<span class="comment">以下始说唐人。</span>，陈子昂<span class="comment">字伯玉，号海内文宗。○一。</span>、苏源明<span class="comment">京兆武功人，工文辞。有名。○二。</span>、元结<span class="comment">字次山，所著有《元子》十篇。○三。</span>、李白<span class="comment">四。</span>、杜甫<span class="comment">五。</span>、李观<span class="comment">字元宾，公之友。○六。</span>，皆以其所能鸣<span class="comment">此六子，皆当时先达之人。</span>。其存而在下者，孟郊东野始以其诗鸣<span class="comment">七。○从许多物、许多人，奇奇怪怪，繁繁杂杂说来，无非要显出孟郊以诗鸣。文之变幻至此。</span>。其高出魏、晋，不懈而及于古<span class="comment">若无懈笔，可追唐、虞三代文辞。</span>，其他浸淫乎汉氏矣<span class="comment">其他美处，纯乎其为汉氏。○三句，总收前文。</span>。从吾游者，李翱、张籍其尤也<span class="comment">李翱有集，张籍善乐府。○李翱八。张籍九。又添二人于后，妙绝。</span>。三子者之鸣信善矣<span class="comment">结出“善鸣”二字。</span>。抑不知天将和其声而使鸣国家之盛邪？抑将穷饿其身、思愁其心肠而使自鸣其不幸邪<span class="comment">两句叹咏有味。括尽前面圣贤君子之鸣。</span>？三子者之命，则悬乎天矣。其在上也<span class="comment">鸣国家之盛。</span>，奚以喜？其在下也<span class="comment">自鸣其不幸。</span>，奚以悲<span class="comment">二语甚占地步。</span>？东野之役于江南也<span class="comment">时东野为溧阳尉。○单结东野。</span>，有若不释然者<span class="comment">结出不平。</span>，故吾道其命于天者以解之<span class="comment">应前四“天”字收。</span>。</p>

<p class="kindle-cn-para-left2">此文得之悲歌慷慨者为多。谓凡形之声者，皆不得已。于不得已中，又有善不善。所谓善者，又有幸不幸之分。只是从一“鸣”中，发出许多议论。句法变换，凡二十九样。如龙之变化，屈伸于天，更不能逐鳞逐爪观之。</p>
</div>
</body></html>