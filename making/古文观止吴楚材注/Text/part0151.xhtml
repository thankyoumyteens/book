<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>送温处士赴河阳军序韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">送温处士赴河阳军序<br/><span class="small">韩愈</span></h1>
<p>伯乐一过冀北之野，而马群遂空<span class="comment">伯乐，姓孙，名杨，古之善相马者。○凭空作奇语起，下一难一解。</span>。夫冀北马多天下，伯乐虽善知马，安能空其群邪？解之者曰：吾所谓空，非无马也，无良马也。伯乐知马，遇其良，辄取之，群无留良焉。苟无良，虽谓无马，不为虚语矣<span class="comment">已上以譬喻起。不独为送温，并送石亦连及。伯乐譬乌公，冀北譬东都，马譬处士，良马譬温、石，凡四段。</span>。</p>

<p>东都，固士大夫之冀北也<span class="comment">一语，即从喻处渡下。</span>。恃才能深藏而不市者，洛之北涯曰石生<span class="comment">连石。</span>，其南涯曰温生<span class="comment">出温。</span>。大夫乌公以鈇钺镇河阳之三月，以石生为才，以礼为罗，罗而致之幕<span class="comment">莫。</span>下<span class="comment">幕，帷幕也。在旁曰帷，在上曰幕。军旅无常居，曰幕府。○连石。</span>。未数月也，以温生为才，于是以石生为媒，以礼为罗，又罗而致之幕下<span class="comment">出温生，自见所以连石之故。○“为罗”、“为媒”，字法新奇。</span>。东都虽信多才士，朝取一人焉，拔其尤；暮取一人焉，拔其尤<span class="comment">所谓遇其良辄取之。</span>。自居守、河南尹以及百司之执事，与吾辈二县之大夫<span class="comment">居守，谓东都留守。二县，谓东都郭下二邑，洛阳、河南也。</span>，政有所不通，事有所可疑，奚所谘而处焉<span class="comment">写空群，一。</span>？士大夫之去位而巷处者，谁与嬉游<span class="comment">写空群，二。</span>？小子后生，于何考德而问业焉<span class="comment">写空群，三。</span>？缙绅之东西行过是都者，无所礼于其庐<span class="comment">写空群，四。○美处士在去后感慨中见之。妙。</span>。若是而称曰：大夫乌公一镇河阳，而东都处士之庐无人焉，岂不可也<span class="comment">以乌公为士之伯乐，应首句意。</span>？</p>

<p>夫南面而听<span class="comment">平声。</span>天下，其所托重而恃力者惟相与将耳<span class="comment">陪一相。</span>。相为天子得人于朝廷<span class="comment">陪。</span>，将为天子得文武士于幕下<span class="comment">正。</span>，求内外无治，不可得也<span class="comment">此段推开一步，以归美乌公，文气始足。</span>。愈縻于兹<span class="comment">縻，系也。时公为河南令。</span>，不能自引去，资二生以待老。今皆为有力者夺之，其何能无介然于怀邪<span class="comment">本以致颂，反更生怨，绝妙文情。</span>？生既至，拜公于军门，其为吾以前所称，为天下贺<span class="comment">应，“求内外无治”句。</span>；以后所称，为吾致私怨于尽取也<span class="comment">应“何能无介然”句。</span>。留守相公首为四韵诗歌其事，愈因推其意而序之。</p>

<p class="kindle-cn-para-left2">全篇无一语实说温生之贤，而温生已处处跃露。“若是而称曰”数语，是结前半篇。“其为吾以前所称”，是结后半篇。然“致私怨于尽取”句，直挽到篇首“空”字，收尽通章。</p>
</div>
</body></html>