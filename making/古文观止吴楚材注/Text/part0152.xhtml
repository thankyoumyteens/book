<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>祭十二郎文韩愈</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">祭十二郎文<br/><span class="small">韩愈</span></h1>
<p>年、月、日<span class="comment">或作贞元十九年五月二十六日。</span>，季父愈闻汝丧之七日，乃能衔哀致诚，使建中远具时羞之奠，告汝十二郎之灵<span class="comment">七日乃能者，以所报月、日不同，欲审其实，故迟迟若此。建中，人名。十二郎，名老成，公兄韩介之子、韩会之继子也。</span>：</p>

<p>呜呼！吾少孤<span class="comment">大历五年，公父仲卿卒，公时三岁。○从自说起。</span>，及长，不省所怙<span class="comment">《小雅》:“无父何怙”。</span>，惟兄嫂是依<span class="comment">兄韩会，嫂郑夫人，即十二郎父母。公于郎，虽叔侄，犹兄弟。其情谊尽在此。</span>。中年，兄殁南方，吾与汝俱幼<span class="comment">大历十二年五月，起居舍人韩会，坐宰相元载黨与，贬为韶州刺史，寻卒于官。公时年十一，从至贬所。○始入十二郎，只“俱幼”二字，已不胜酸楚。</span>，从嫂归葬河阳。既又与汝就食江南<span class="comment">建中二年，中原多故，公避地江左，家于宣州。</span>，零丁孤苦，未尝一日相离也<span class="comment">一段叙幼时相依。</span>。吾上有三兄，皆不幸早世，承先人后者，在孙惟汝，在子惟吾，两世一身，形单影隻<span class="comment">写尽零丁孤苦。</span>。嫂尝抚汝指吾而言曰：“韩氏两世，惟此而已<span class="comment">引嫂言，尤悲惨不堪。</span>! ”汝时尤小，当不复记忆<span class="comment">上说俱幼，此又略分。</span>；吾时虽能记忆，亦未知其言之悲也<span class="comment">虽略分，又不甚分，妙，妙。○一段，叙叔侄二人关系韩氏甚重。</span>。</p>

<p>吾年十九，始来京城<span class="comment">贞元二年，公自宣州游京师。○与郎别。</span>。其后四年，而归视汝<span class="comment">与郎会。</span>。又四年，吾往河阳省坟墓<span class="comment">与郎别。</span>，遇汝从嫂丧来葬<span class="comment">与郎会。</span>。又二年，吾佐董丞相于汴州<span class="comment">贞元十三年，董晋帅汴州。○与郎别。</span>，汝来省吾<span class="comment">与郎会。</span>，止一岁，请归取其孥<span class="comment">孥，妻子也。○与郎别。</span>。明年，丞相薨，吾去汴州，汝不果来<span class="comment">与郎不复会。</span>。是年，吾佐戎徐州<span class="comment">是岁张建封辟公为徐州节度推官。○与郎别。</span>，使取汝者始行，吾又罢去，汝又不果来<span class="comment">十六年五月，张建封卒，公西归洛阳。○与郎不复会。</span>。吾念汝从于东，东亦客也，不可以久，图久远者，莫如西归，将成家而致汝<span class="comment">图与郎长会。</span>。呜呼！孰谓汝遽去吾而殁乎<span class="comment">与郎永别不会。○自“吾年十九”以下，追忆其离合之不常，卒不可合而遽死。意只是平平，读之自不觉酸楚。</span>！吾与汝俱少年，以为虽暂相别，终当久相与处，故舍汝而旅食京师，以求斗斛之禄<span class="comment">承写相离之故。</span>。诚知其如此，虽万乘之公相，吾不以一日辍汝而就也<span class="comment">真言肠断。</span>！</p>

<p>去年，孟东野往，吾书与汝曰：“吾年未四十，而视茫茫，而髮苍苍，而齿牙动摇。念诸父与诸兄，皆康强而早世，如吾之衰者，其能久存乎？吾不可去，汝不肯来，恐旦暮死，而汝抱无涯之戚也<span class="comment">倒跌起下。</span>。”孰谓少者殁而长者存，强者夭而病者全乎？呜呼！其信然邪？其梦邪？其传之非其真邪<span class="comment">承上发出一段疑信惝怳光景。下分承一段疑，一段信。</span>？信也，吾兄之盛德而夭其嗣乎？汝之纯明而不克蒙其泽乎？少者强者而夭殁、长者衰者而存全乎？未可以为信也<span class="comment">一段从信转到疑。</span>！梦也，传之非其真也，东野之书，耿兰<span class="comment">家人名。</span>之报，何为而在吾侧也？呜呼！其信然矣！吾兄之盛德而夭其嗣矣！汝之纯明宜业其家者，不克蒙其泽矣<span class="comment">一段从疑转到信。</span>！所谓天者诚难测，而神者诚难明矣！所谓理者不可推，而寿者不可知矣<span class="comment">言其不应死而死，卒归咎于天与神、与理，哀伤之至也。</span>！</p>

<p>虽然，吾自今年来，苍苍者或化而为白矣，动摇者或脱而落矣，毛血日益衰，志气日益微，几何不从汝而死也<span class="comment">此言己亦不可必，回顾前寄孟东野书上意。</span>！死而有知，其几何离？其无知，悲不几时，而不悲者无穷期矣<span class="comment">言有知，不久与郎复会。若无知，悲日无多。而不悲者，终古无尽时。盖以生知悲，死不知悲也。○达生之言。可括蒙庄一部。</span>。汝之子始十岁<span class="comment">谓湘也。</span>，吾之子始五岁<span class="comment">谓昶也。</span>，少而强者不可保，如此孩提者，又可冀其成立邪？呜呼哀哉！呜呼哀哉<span class="comment">忽然于郎前写自家不保，忽然又于郎后写二子不保，文情绝妙。</span></p>

<p>汝去年书云：“比得软脚病，往往而剧<span class="comment">极。○剧，甚也。</span>。”吾曰：“是疾也，江南之人常常有之。”未始以为忧也。呜呼！其竟以此而殒其生乎？抑别有疾而致斯乎<span class="comment">此段伏下“汝病吾不知时”句。</span>？汝之书，六月十七日也<span class="comment">上言病。下言殁。一句接，无痕。</span>；东野云，汝殁以六月二日；耿兰之报无月日。盖东野之使者，不知问家人以月日；如耿兰之报，不知当言月日<span class="comment">言耿兰之报，所以无月日者，由其不知报告之体，当具月日以报也。</span>；东野与吾书，乃问使者，使者妄称以应之耳。其然乎？其不然乎<span class="comment">此段伏下“汝殁吾不知日”句。</span>？</p>

<p>今吾使建中祭汝，吊汝之孤与汝之乳母。彼有食可守以待终丧，则待终丧而取以来；如不能守以终丧，则遂取以来。其馀奴婢，并令守汝丧。吾力能改葬，终葬汝于先人之兆，然后惟其所愿<span class="comment">此告之欲处置其身后，以慰死者之心。意到笔随，不觉其词之刺刺也。</span>。呜呼<span class="comment">自此以下，一往恸哭而尽。</span>！汝病吾不知时，汝殁吾不知日，生不能相养以共居，殁不能抚汝以尽哀，敛不凭其棺，窆<span class="comment">贬去声。</span>不临其穴<span class="comment">窆，下棺也。</span>，吾行负神明，而使汝夭，不孝不慈，而不得与汝相养以生、相守以死，一在天之涯，一在地之角，生而影不与吾形相依，死而魂不与吾梦相接，吾实为之，其又何尤！“彼苍者天”, “曷其有极”<span class="comment">更不能分句，何况分段，分字。直是一恸而尽。</span>。</p>

<p>自今以往，吾其无意于人世矣<span class="comment">宕一句，起下。</span>！当求数顷之田于伊、颍之上<span class="comment">伊、颍，二水名。</span>，以待馀年。教吾子与汝子，幸其成；长吾女与汝女，待其嫁。如此而已<span class="comment">教子、嫁女，又慰死者之心，自是天理人情中体贴出来。</span>。呜呼！言有穷而情不可终，汝其知也邪？其不知也邪<span class="comment">总结，更复惝怳。</span>？呜呼哀哉！尚飨！</p>

<p class="kindle-cn-para-left2">情之至者，自然流为至文。读此等文，须想其一面哭一面写，字字是血，字字是泪。未尝有意为文，而文无不工。祭文中千年绝调。</p>
</div>
</body></html>