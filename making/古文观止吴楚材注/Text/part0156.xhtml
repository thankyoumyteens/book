<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>驳复仇议柳宗元</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">驳复仇议<br/><span class="small">柳宗元</span></h1>
<p>臣伏见天后<span class="comment">唐武后。</span>时，有同州下邽<span class="comment">圭。</span>人徐元庆者，父爽为县尉赵师韫所杀，卒能手刃父仇，束身归罪<span class="comment">后师韫为御史，元庆变姓名，于驿家佣力。久之，师韫以御史舍亭下。元庆手刃之，自囚诣官。</span>。当时谏臣陈子昂建议诛之而旌其闾，且请“编之于令，永为国典”<span class="comment">时议者以元庆孝烈，欲舍其罪。子昂建议，以为国法专杀者死，元庆宜正国法，然旌其闾墓，以褒其孝义可也。议者以子昂为是。○叙述其事作案。</span>。臣窃独过之<span class="comment">总驳一句。</span>。</p>

<p>臣闻礼之大本，以防乱也，若曰无为贼虐，凡为子者杀无赦<span class="comment">子不当仇而仇者，死。</span>；刑之大本，亦以防乱也，若曰无为贼虐，凡为治者杀无赦<span class="comment">吏不当杀而杀者，死。○以礼、刑大本上说起，是议论大根源处。</span>。其本则合，其用则异，旌与诛莫得而并焉<span class="comment">一句点醒，破其首鼠两端之说。</span>。诛其可旌，兹谓滥，黩刑甚矣；旌其可诛，兹谓僭，坏礼甚矣<span class="comment">《左传》:“善为国者，赏不僭，刑亦不滥。”○互发以足上句意。</span>。果以是示于天下，传于后代，趋义者不知所向，违害者不知所立，以是为典可乎<span class="comment">以上泛言旌、诛并用之非。</span>？</p>

<p>盖圣人之制，穷理以定赏罚，本情以正褒贬，统于一而已矣<span class="comment">此言圣人旌、诛不并用。“穷理”、“本情”四字，甚细。</span>。向使刺谳<span class="comment">年上声。</span>其诚伪，考正其曲直，原始而求其端，则刑、礼之用，判然离矣<span class="comment">刺，讯也。议罪曰谳。诚伪，以情言；曲直，以理言。○承上正转一笔，起下二段议论。</span>。何者？若元庆之父，不陷于公罪，师韫之诛，独以其私怨，奋其吏气，虐于非辜，州牧不知罪，刑官不知问，上下蒙冒，吁<span class="comment">豫。</span>号<span class="comment">豪。</span>不闻<span class="comment">吁，呼也。</span>；而元庆能以戴天为大耻，枕戈为得礼<span class="comment">《礼记》:“父之仇，不与共戴天。”又曰：“居父母之仇，寝苫枕戈，不仕，弗与共天下也。”</span>，处心积虑，以冲仇人之胸，介然自克，即死无憾，是守礼而行义也。执事者宜有惭色，将谢之不暇，而又何诛焉<span class="comment">一段写旌之不宜诛。</span>？其或元庆之父，不免于罪，师韫之诛，不愆于法，是非死于吏也，是死于法也。法其可仇乎？仇天子之法，而戕奉法之吏，是悖骜<span class="comment">傲。</span>而凌上也。执而诛之，所以正邦典，而又何旌焉<span class="comment">一段写诛之不宜旌。○二段透发“旌与诛莫得而并”之意。</span>？</p>

<p>且其议曰：“人必有子，子必有亲，亲亲相仇，其乱谁救<span class="comment">述子昂原议。</span>? ”是惑于礼也甚矣。礼之所谓仇者，盖其冤抑沉痛，而号无告也；非谓抵罪触法，陷于大戮。而曰“彼杀之，我乃杀之”，不议曲直，暴寡胁弱而已。其非经背圣，不亦甚哉<span class="comment">此段申明“仇”字之义，正驳子昂言仇之失。</span>!《周礼》:“调人<span class="comment">调人，官名。</span>，掌司万人之仇。”“凡杀人而义者，令勿仇，仇之则死。”“有反杀者，邦国交仇之<span class="comment">《周礼》，见《地官》。</span>。”又安得亲亲相仇也？《春秋公羊传》曰：“父不受诛，子复仇可也。父受诛，子复仇，此推刃之道，复仇不除害<span class="comment">《公羊传》，见定公四年。不受诛，谓罪不当诛也。一来一往曰推刃。不除害，谓取仇身而已，不得兼其子也。</span>。”今若取此以断两下相杀，则合于礼矣<span class="comment">两下相杀，谓师韫杀元庆之父，元庆又杀师韫。○引《周礼》、《公羊》以明杀人不义与不受诛者，皆可复仇。论有根据。一篇主意，具见于此。</span>。且夫不忘仇，孝也；不爱死，义也。元庆能不越于礼，服孝死义，是必达理而闻道者也。夫达理闻道之人，岂其以王法为敌仇者哉？议者反以为戮，黩刑坏礼，其不可以为典，明矣<span class="comment">收段就元庆立论，所以重与之。而深抑当时之议诛者，是通篇结案。</span>。</p>

<p>请下臣议，附于令，有断斯狱者，不宜以前议从事。谨议。</p>
<p class="kindle-cn-para-left2">看叙起“手刃父仇，束身归罪”八字，便见得宜旌不宜诛。中段是论理，故作两平之言。后段是论事，故作侧重之语。引经据典，无一字游移，乃成铁案。</p>
</div>
</body></html>