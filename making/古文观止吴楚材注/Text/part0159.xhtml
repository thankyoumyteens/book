<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>捕蛇者说柳宗元</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">捕蛇者说<br/><span class="small">柳宗元</span></h1>
<p>永州之野产异蛇，黑质而白章<span class="comment">黑体白文。</span>，触草木尽死，以啮人，无御之者<span class="comment">异蛇最毒。</span>。然得而腊<span class="comment">昔。</span>之以为饵，可以已大风、挛<span class="comment">恋。</span>踠<span class="comment">渊上声。</span>、瘘<span class="comment">漏。</span>、疠<span class="comment">赖。</span>，去死肌，杀三虫<span class="comment">腊，干肉也。饵，药饵也。已，止也。挛踠，曲脚不能伸也。瘘，颈肿。疠，恶创。死肌，如痈疽之腐烂者。三虫，三尸之虫也。○毒蛇偏为要药。</span>。其始，太医以王命聚之，岁赋其二<span class="comment">两次。</span>，募有能捕之者，当其租入，永之人争奔走焉<span class="comment">叙捕蛇事。</span>。</p>

<p>有蒋氏者，专其利三世矣<span class="comment">入题。</span>。问之，则曰：“吾祖死于是，吾父死于是，今吾嗣为之十二年，几死者数<span class="comment">朔。</span>矣。”言之，貌若甚戚者<span class="comment">摹“泰山妇”伏结处。</span>。</p>

<p>余悲之，且曰：“若毒之乎？余将告于莅事者，更若役，复若赋，则何如<span class="comment">若，汝也。言改汝捕蛇之役，复汝输租之赋，以免其死。</span>? ”蒋氏大戚，汪然出涕曰：“君将哀而生之乎？则吾斯役之不幸，未若复吾赋不幸之甚也<span class="comment">犯死捕蛇，乃以为幸。更役复赋，反以为不幸。此岂人之情哉？必有甚不得已者耳。</span>。向吾不为斯役，则久已病矣<span class="comment">提一句，起下文。直贯至“捕蛇独存”句。</span>。自吾氏三世居是乡，积于今六十岁矣，而乡邻之生日蹙，殚其地之出，竭其庐之入<span class="comment">赋敛之苦。</span>，号呼而转徙，饥渴而顿踣<span class="comment">同“仆”。○迫于赋敛而徙。</span>，触风雨，犯寒暑，呼嘘毒疠<span class="comment">利。</span>，往往而死者相藉<span class="comment">谢。</span>也<span class="comment">疠，疫气。藉，枕藉也。○劳于迁徙而死。○写得惨毒。是一幅流民图。</span>。曩与吾祖居者，今其室十无一焉；与吾父居者，今其室十无二三焉；与吾居十二年者，今其室十无四五焉<span class="comment">应前“三世”。</span>。非死则徙尔，而吾以捕蛇独存<span class="comment">二句收上转下，有力。</span>。悍吏之来吾乡，叫嚣乎东西，隳<span class="comment">灰。</span>突乎南北，哗然而骇者，虽鸡狗不得宁焉<span class="comment">追呼之扰，所不忍言。</span>。吾恂恂而起，视其缶，而吾蛇尚存、则弛<span class="comment">始。</span>然而卧<span class="comment">蛇存放心。</span>。谨食<span class="comment">嗣。</span>之，时而献焉<span class="comment">小心养食，俟其时之所需，而献上焉。</span>。退而甘食其土之有，以尽吾齿<span class="comment">退而甘食其土地之所产，以尽其天年。○摹拟自得光景，真情真语，大有笔趣。</span>。盖一岁之犯死者二焉，其馀则熙熙而乐，岂若吾乡邻之旦旦有是哉<span class="comment">言吾犯蛇毒而死者，一岁只有两次。非若吾乡邻遭悍吏之毒，无日不犯死也。</span>！今虽死乎此，比吾乡邻之死则已后矣，又安敢毒邪<span class="comment">今吾虽终死于斯役，比吾乡邻被重赋而死者，已在后矣，安敢怨其为毒而不为此？○此段正明“斯役之不幸，未若复吾赋不幸之甚”二句。情态曲尽，而一段无聊之意，溢于言表。</span>? ”</p>

<p>余闻而愈悲。孔子曰：“苛政猛于虎也。”吾尝疑乎是，今以蒋氏观之，犹信<span class="comment">《檀弓》:“孔子过泰山侧，有妇人哭于墓而哀。夫子式而听之，使子路问之曰：‘子之哭也，一似重有忧者。’而曰：‘然。昔者吾舅死于虎，吾夫又死焉，今吾子又死焉。’夫子曰：‘何为不去也。’曰：‘无苛政。’夫子曰：‘小子识之，苛政猛于虎也。'”</span>。呜呼！孰知赋敛之毒，有甚是蛇者乎<span class="comment">一句结出。</span>！故为之说，以俟夫观人风者得焉。</p>

<p class="kindle-cn-para-left2">此小文耳，却有许大议论。必先得孔子“苛政猛于虎”一句，然后有一篇之意。前后起伏抑扬，含无限悲伤凄惋之态。若转以上闻，所谓言之者无罪，闻之者足以为戒，真有用之文。</p>
</div>
</body></html>