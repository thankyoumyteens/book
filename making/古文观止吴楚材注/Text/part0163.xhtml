<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>永州韦使君新堂记柳宗元</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">永州韦使君新堂记<br/><span class="small">柳宗元</span></h1>
<p>将为穹谷、嵁<span class="comment">谦。</span>岩、渊池于郊邑之中，则必辇<span class="comment">连上声。</span>山石，沟涧壑，陵绝险阻，疲极人力，乃可以有为也<span class="comment">劈空翻起。</span>。然而求天作地生之状，咸无得焉<span class="comment">又翻。</span>。逸其人，因其地，全其天，昔之所难，今于是乎在<span class="comment">落入。○发端忽作数折，全用虚字衬成，笔法奇幻。</span>。</p>

<p>永州实惟九疑之麓<span class="comment">六。○九疑，山名，有九溪，皆相似，故名。麓，山足也。</span>。其始度<span class="comment">铎。</span>土者，环山为城<span class="comment">《书》:“惟荒度土功。”○此句追原城中所以有自然泉石之故。</span>。有石焉，翳于奥草；有泉焉，伏于土涂。蛇虺<span class="comment">毁。</span>之所蟠，狸鼠之所游，茂树恶木，嘉葩<span class="comment">帕平声。</span>毒卉<span class="comment">毁。</span>，乱杂而争植，号为秽墟<span class="comment">翳，蔽也。奥，深也。虺，蛇属。葩，花貌。卉，草之总名。○写得荒芜不堪，以起下开辟之功。</span>。</p>

<p>韦公<span class="comment">永州刺史。</span>之来既逾月，理甚无事<span class="comment">欲写韦公之开辟新堂，先著“理甚无事”四字，妙。</span>。望其地，且异之<span class="comment">六字，写出理甚无事人闲心妙眼。</span>。始命芟<span class="comment">衫。</span>其芜<span class="comment">无。</span>，行其涂，积之丘如，蠲<span class="comment">涓。</span>之浏<span class="comment">流。</span>如。既焚既酾<span class="comment">诗。</span>，奇势迭出<span class="comment">除草曰芟。积，聚其草也。丘如，草高貌。蠲，除其秽也。浏如，水清貌。焚，烧其所积之草也。酾，疏其已清之流也。○此记始事。</span>，清浊辨质，美恶异位<span class="comment">非秽墟矣。</span>。视其植，则清秀敷舒<span class="comment">茂树嘉葩。</span>；视其蓄，则溶漾纡馀<span class="comment">蓄，水聚处。溶，安流也。漾，水摇动貌。纡，曲也。馀，绕也。○有泉。</span>。怪石森然，周于四隅，或列或跪，或立或仆，窍穴逶<span class="comment">威。</span>邃<span class="comment">岁。</span>，堆阜突怒<span class="comment">逶，曲也。邃，深也。○有石。○此记毕工。</span>。乃作栋宇，以为观游。凡其物类，无不合形辅势，效伎于堂庑<span class="comment">武。</span>之下<span class="comment">此记新堂。</span>。外之连山高原，林麓之崖，间厕隐显；迩延野绿，远混天碧，咸会于谯<span class="comment">樵。</span>门之内<span class="comment">谯门，城门上楼，以望敌者。新堂在郊邑中，故云谯门之内。○此记堂外。○叙荒芜处，便是个荒芜境界。叙修洁处，便似个修洁场所。可谓文中有画。</span>。</p>

<p>已乃延客入观，继以宴娱<span class="comment">鱼。</span>。或赞且贺曰：“见公之作，知公之志<span class="comment">推进一步。</span>。公之因土而得胜，岂不欲因俗以成化？公之择恶而取美，岂不欲除残而佑仁？公之蠲浊而流清，岂不欲废贪而立廉？公之居高以望远，岂不欲家抚而户晓<span class="comment">赞贺语，说出新堂关系政教，所见者大。</span>？夫然，则是堂也<span class="comment">宕开一笔。以作总束。</span>，岂独草木、土石、水泉之适欤？山、原、林麓之观欤？将使继公之理者，视其细，知其大也<span class="comment">结出斯堂之不朽。</span>。”</p>

<p>宗元请志诸石，措诸壁，编以为二千石楷法<span class="comment">刺史称二千石。楷，式也。《儒行》:“今世行之，后世以为楷。”</span>。</p>

<p class="kindle-cn-para-left2">只要表章韦使君开辟新堂之功，先说一段名胜之难得，又说一段旧址之荒秽，以起韦公于政理之暇新之，所以为有功。末特开一议，见新堂煞甚关系，是记中所不可少。</p>
</div>
</body></html>