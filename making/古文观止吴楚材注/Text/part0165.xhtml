<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>小石城山记柳宗元</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">小石城山记<br/><span class="small">柳宗元</span></h1>
<p>自西山道口径北，逾黄茅岭而下，有二道<span class="comment">故写二道。</span>。其一西出，寻之无所得<span class="comment">阁起一道。</span>；其一少北而东，不过四十丈，土断而川分，有积石横当其垠<span class="comment">银。</span>。其上为睥<span class="comment">譬。</span>睨<span class="comment">诣。</span>梁<img class="kindle-cn-inline-character" src="../Images/image00785.jpeg" alt=""/><span class="comment">例。</span>之形<span class="comment">垠，崖也。睥睨，城上女垣也。梁<img class="kindle-cn-inline-character" src="../Images/image00786.jpeg" alt=""/>，屋栋也。山以小石城名者以此。</span>，其旁出堡<span class="comment">堡。</span>坞<span class="comment">乌上声。</span>，有若门焉。窥之正黑<span class="comment">堡，小城也。坞，水障也。</span>，投以小石，洞然有水声，其响之激越，良久乃已<span class="comment">此不是写水。只极写“窥之正黑”四字。</span>。环之可上，望甚远<span class="comment">其旁可以窥深，其上可以望远。</span>，无土壤而生嘉树美箭，益奇而坚，其疏数<span class="comment">促。</span>偃仰，类智者所施设也<span class="comment">“无土壤”三字妙。“类智者所施设”一句，生下“有无”一段。</span>。</p>

<p>噫！吾疑造物者之有无久矣<span class="comment">宕笔。</span>。及是，愈以为诚有<span class="comment">疑其有。</span>。又怪其不为之于中州，而列是夷狄，更千百年不得一售其伎，是固劳而无用。神者傥不宜如是，则其果无乎<span class="comment">疑其无。</span>？或曰：“以慰夫贤而辱于此者。”或曰：“其气之灵，不为伟人，而独为是物。故楚之南少人而多石<span class="comment">借两“或曰”，错落自说胸中愤懑，随笔蓬勃。</span>。”是二者，余未信之<span class="comment">不说煞，妙。</span>。</p>

<p class="kindle-cn-para-left2">借石之瑰玮以吐胸中之气。柳州诸记，奇趣逸情，引人以深。而此篇议论，尤为崛出。</p>
</div>
</body></html>