<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>严先生祠堂记范仲淹</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">严先生祠堂记<br/><span class="small">范仲淹</span></h1>
<p>先生，光武之故人也<span class="comment">先生、光武并点出。</span>。相尚以道<span class="comment">总赞一句，就平日言。</span>。及帝握《赤符》<span class="comment">光武至鄗，儒生强华奉《赤伏符》奏上，遂即帝位。</span>，乘六龙<span class="comment">《易》曰：“时乘六龙以御天。”</span>，得圣人之时，臣妾亿兆，天下孰加焉？惟先生以节高之<span class="comment">从光武侧到先生。</span>。既而动星象<span class="comment">帝与光共卧，光以足加帝腹，明日太史奏客星犯帝座甚急。帝笑曰：“朕与故人严子陵共卧耳。”</span>，归江湖<span class="comment">帝除光为谏议大夫，不屈。去耕钓于富春山中。</span>，得圣人之清，泥涂轩冕，天下孰加焉？惟光武以礼下之<span class="comment">从先生打转光武。○“以节高之”、“以礼下之”，正见先生与光武始终相尚以道处。</span>。在《蛊》之上九，众方有为，而独“不事王侯，高尚其事”<span class="comment">《易·蛊卦》上九爻曰：“不事王侯，高尚其事。”蛊，坏极而有事也。处蛊之世，众皆有为，而上九独在事外，惟高尚其事而已。</span>，先生以之<span class="comment">引经证先生。</span>。在《屯》之初九，阳德方亨，而能“以贵下贱，大得民也”<span class="comment">《易·屯卦》初九象曰：“以贵下贱，大得民也。”屯，难也。屯难之初，德足亨屯，而乃能以贵下贱，民心无不归之也。</span>，光武以之<span class="comment">引经证光武。</span>。盖先生之心，出乎日月之上<span class="comment">高。</span>；光武之量，包乎天地之外<span class="comment">大。</span>。微先生不能成光武之大，微光武岂能遂先生之高哉<span class="comment">互言之以终相尚之意。</span>？而使贪夫廉，懦夫立，是大有功于名教也<span class="comment">只用“而使”二字过文，独归到先生，见当立祠意，妙。</span>。</p>

<p>仲淹来守是邦，始构堂而奠焉<span class="comment">祠堂在严州桐庐县。</span>。乃复为其后者四家，以奉祠事<span class="comment">复者，免其赋役也。</span>。又从而歌曰：云山苍苍，江水泱泱。先生之风，山高水长<span class="comment">风，犹《孟子》:“故闻伯夷之风者”之“风”。正与上“贪夫廉，懦夫立”六字相关应。山高水长，言与山水并垂千古。○以歌结，有馀韵。</span>。</p>

<p class="kindle-cn-para-left2">题严先生，却将光武两两相形，竟作一篇对偶文字。至末乃归到先生，最有体格。且以歌作结，能使通篇生动，不失之板。妙甚。</p>
</div>
</body></html>