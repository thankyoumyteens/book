<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>朋党论欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">朋党论<br/><span class="small">欧阳修</span></h1>
<p>臣闻朋党之说，自古有之，惟幸人君辨其君子小人而已<span class="comment">归重人君，一篇主意。</span>。大凡君子与君子，以同道为朋；小人与小人，以同利为朋。此自然之理也<span class="comment">君子小人，先平写一笔。</span>。</p>

<p>然臣谓小人无朋，惟君子则有之。其故何哉<span class="comment">侧注君子立论。</span>？小人所好者，利禄也；所贪者，货财也。当其同利之时，暂相党引以为朋者，伪也。及其见利而争先，或利尽而交疏，则反相贼害，虽其兄弟亲戚，不能相保。故臣谓小人无朋，其暂为朋者，伪也<span class="comment">承写小人无朋。</span>。君子则不然。所守者道义，所行者忠信，所惜者名节。以之修身，则同道而相益；以之事国，则同心而共济。终始如一，此君子之朋也<span class="comment">承写君子有朋。</span>。故为人君者，但当退小人之伪朋，用君子之真朋，则天下治矣<span class="comment">应转“人君辨其君子小人”句，作一束，以起下六段意。</span>。</p>

<p>尧之时，小人共工、驩兜等四人为一朋，君子八元<span class="comment">伯奋、仲堪、叔献、季仲、伯虎、仲熊、叔豹、季狸。</span>、八恺<span class="comment">苍舒、<img class="kindle-cn-inline-character" src="../Images/image00791.jpeg" alt=""/><img class="kindle-cn-inline-character" src="../Images/image00792.jpeg" alt=""/>、梼戭、大临、尨降、庭坚、仲容、叔达。</span>十六人为一朋。舜佐尧，退四凶小人之朋，而进元、恺君子之朋，尧之天下大治<span class="comment">君子一证。</span>。及舜自为天子，而皋、夔、稷、契等二十二人<span class="comment">四岳、九官、十二牧。</span>并列于朝，更相称美，更相推让，凡二十二人为一朋，而舜皆用之，天下亦大治<span class="comment">君子又一证。</span>。《书》曰：“纣有臣亿万，惟亿万心；周有臣三千，惟一心。”纣之时，亿万人各异心，可谓不为朋矣，然纣以亡国<span class="comment">小人一证。</span>。周武王之臣三千人为一大朋，而周用以兴<span class="comment">君子又一证。</span>。后汉献帝时，尽取天下名士囚禁之，目为党人<span class="comment">时以窦武、陈蕃、李膺、郭泰、范滂、张俭等为党人。</span>。及黄巾贼起，汉室大乱，后方悔悟，尽解党人而释之，然已无救矣<span class="comment">钜鹿张角，聚众数万，皆著黄巾以为标帜，时人谓之黄巾贼。帝召群臣会议，皇甫嵩以为宜解党禁，帝惧而从之。○小人又一证。</span>。唐之晚年，渐起朋党之论<span class="comment">李德裕之党多君子，牛僧孺之党多小人，号牛、李党。</span>。及昭宗时，尽杀朝之名士，或投之黄河，曰：“此辈清流，可投浊流。”而唐遂亡矣<span class="comment">天祐二年，朱全忠聚朝士贬官者三十馀人，于白马驿尽杀之。时李振屡举进士不中第，深疾缙绅之士，言于全忠曰：“此辈尝自谓清流，宜投之黄河，使为浊流。”全忠笑而从之。○小人又一证。</span>。</p>

<p>夫前世之主，能使人人异心不为朋，莫如纣；能禁绝善人为朋，莫如汉献帝；能诛戮清流之朋，莫如唐昭宗之世。然皆乱亡其国<span class="comment">缴上纣、汉、唐三段，是不能辨君子、小人者。</span>。更相称美、推让而不自疑，莫如舜之二十二臣；舜亦不疑而皆用之。然而后世不诮舜为二十二人朋党所欺，而称舜为聪明之圣者，以能辨君子与小人也。周武之世，举其国之臣三千人共为一朋，自古为朋之多且大莫如周，然周用此以兴者，善人虽多而不厌也<span class="comment">缴前舜、武三段，是能辨君子小人者。○看他一一用倒卷之法，五“莫如”字，尤错落可诵。</span>。</p>

<p>嗟呼！治乱兴亡之迹，为人君者可以鉴矣<span class="comment">总缴治乱兴亡四字。归到人君身上，直与篇首“惟幸人君”句相应。</span>！</p>

<p class="kindle-cn-para-left2">公此论为杜、范、韩、富诸人发也。时王拱辰、章得象辈欲倾之。公既疏救，复上此论。盖破蓝元震朋党之说，意在释君之疑。援古事以证辨，反复曲畅，婉切近人，宜乎仁宗为之感悟也。</p>
</div>
</body></html>