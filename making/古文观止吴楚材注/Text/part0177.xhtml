<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>释秘演诗集序欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">释秘演诗集序<br/><span class="small">欧阳修</span></h1>
<p>予少以进士游京师，因得尽交当世之贤豪<span class="comment">当世贤豪，指在位及求仕者。</span>。然犹以谓国家臣一四海，休兵革，养息天下以无事者四十年，而智谋雄伟非常之士，无所用其能者，往往伏而不出，山林屠贩，必有老死而世莫见者<span class="comment">伏秘演、曼卿二人。</span>，欲从而求之不可得<span class="comment">此段言非常之士不易见，先作一折。</span>。</p>

<p>其后得吾亡友石曼卿<span class="comment">先出曼卿作陪引。</span>。曼卿为人，廓然有大志。时人不能用其材，曼卿亦不屈以求合。无所放其意，则往往从布衣野老，酣嬉淋漓，颠倒而不厌<span class="comment">伏后“隐于酒”与“极饮醉歌”一段案。</span>。予疑所谓伏而不见者，庶几狎而得之，故尝喜从曼卿游，欲因以阴求天下奇士<span class="comment">从曼卿吊起秘演。</span>。</p>

<p>浮屠秘演者<span class="comment">浮屠，僧也。○入题。</span>，与曼卿交最久，亦能遗外世俗，以气节自高。二人欢然无所间。曼卿隐于酒，秘演隐于浮屠，皆奇男子也<span class="comment">二人合写。</span>。然喜为歌诗以自娱<span class="comment">鱼。○点出“诗”字。</span>。当其极饮大醉，歌吟笑呼，以适天下之乐，何其壮也<span class="comment">叙其盛。</span>！一时贤士，皆愿从其游，予亦时至其室<span class="comment">插入自家。</span>。十年之间，秘演北渡河，东之济、郓<span class="comment">运。</span>，无所合，困而归。曼卿已死，秘演亦老病<span class="comment">叙其衰。</span>。嗟夫！二人者，予乃见其盛衰，则予亦将老矣<span class="comment">插入自家。○写秘演，将曼卿引来陪说。写二人，将自家插入陪说。文情绝妙。</span>。</p>

<p>夫曼卿诗辞清绝，尤称秘演之作，以为雅健有诗人之意<span class="comment">不脱曼卿。</span>。秘演状貌雄杰，其胸中浩然<span class="comment">应“奇男子”。</span>，既习于佛，无所用<span class="comment">深惜秘演。</span>，独其诗可行于世，而懒不自惜。已老，胠<span class="comment">区。</span>其橐<span class="comment">胠，发也。</span>，尚得三、四百篇，皆可喜者<span class="comment">此段方叙其集诗，是正文。</span>。</p>

<p>曼卿死，秘演漠然无所向<span class="comment">到底不脱曼卿。</span>。闻东南多山水，其巅崖崛<span class="comment">倔。</span>峍<span class="comment">论入声。</span>，江涛汹涌，甚可壮也<span class="comment">应前“壮”字。</span>，遂欲往游焉。足以知其老而志在也<span class="comment">年虽老而志犹壮。○结“老”字。</span>。于其将行，为叙其诗，因道其盛时以悲其衰<span class="comment">仍以“盛”、“衰”二字结，妙。</span>。</p>

<p class="kindle-cn-para-left2">写秘演绝不似释氏行藏，序秘演诗亦绝不作诗序套格。只就生平始终盛衰叙次，而以曼卿夹入写照，并插入自己。结处说曼卿死，秘演无所向；秘演行，欧公悲其衰，写出三人真知己。</p>
</div>
</body></html>