<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>梅圣俞诗集序欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">梅圣俞诗集序<br/><span class="small">欧阳修</span></h1>
<p>予闻世谓诗人少达而多穷<span class="comment">劈头引一语，拈“穷”字起。</span>，夫岂然哉？盖世所传诗者，多出于古穷人之辞也<span class="comment">一句驳倒诗人多穷，下详写诗非能穷人。</span>。凡士之蕴其所有而不得施于世者，多喜自放于山巅水涯之外，见虫鱼草木、风云鸟兽之状类，往往探其奇怪，内有忧思感愤之郁积，其兴于怨刺，以道羁<span class="comment">鸡。</span>。臣寡妇之所叹，而写人情之难言，盖愈穷则愈工<span class="comment">述古今诗人，作意摹写。</span>。然则非诗之能穷人，殆穷者而后工也<span class="comment">惟穷而后工，故世所传诗者，多出于古穷人之辞。○一语点正，引出圣俞。</span>。</p>

<p>予友梅圣俞<span class="comment">点出人。</span>，少以荫补为吏，累举进士，辄抑于有司。困于州县凡十馀年，年今五十，犹从辟<span class="comment">闢。</span>书，为人之佐，郁其所蓄不得奋见于事业<span class="comment">辟书，聘书也。为人佐，如作幕宾之类。○点出遭遇，正写其穷。</span>。其家宛陵，幼习于诗，自为童子，出语已惊其长老；既长，学乎六经仁义之说，其为文章，简古纯粹，不求苟说于世，世之人徒知其诗而已<span class="comment">点出文章，为诗作陪引。</span>。然时无贤愚，语诗者必求之圣俞。圣俞亦自以其不得志者，乐于诗而发之。故其平生所作，于诗尤多<span class="comment">方正点出诗。</span>。世既知之矣，而未有荐于上者。昔王文康公尝见而叹曰：“二百年无此作矣！”虽知之深，亦不果荐也。若使其幸得用于朝廷，作为“雅”、“颂”，以歌咏大宋之功德，荐之清庙，而追商、周、鲁《颂》之作者，岂不伟欤！奈何使其老不得志而为穷者之诗，乃徒发于虫鱼物类、羁愁感叹之言？世徒喜其工，不知其穷之久而将老也，可不惜哉<span class="comment">此段正写圣俞之诗穷而后工。如叙事，如发论，开合照应。尽态极妍，亦复感慨无限。</span>！</p>

<p>圣俞诗既多，不自收拾。其妻之兄子谢景初，惧其多而易失也，取其自洛阳至于吴兴以来所作，次为十卷。予尝嗜圣俞诗，而患不能尽得之，遽喜谢氏之能类次也，辄序而藏之<span class="comment">结出作序意。</span>。其后十五年，圣俞以疾卒于京师，余既哭而铭之，因索于其家，得其遗稿千馀篇，并旧所藏，掇<span class="comment">端入声。</span>其尤者六百七十七篇，为一十五卷<span class="comment">记所集篇数。</span>。呜呼！吾于圣俞诗，论之详矣，故不复云<span class="comment">言于圣俞诗中已论之详，故于序中不复言其所以工也。○惘然不尽。</span>。</p>

<p class="kindle-cn-para-left2">“穷而后工”四字，是欧公独创之言，实为千古不易之论。通篇写来低昂顿折，一往情深。“若使其幸得用于朝廷”一段，尤突兀争奇。</p>
</div>
</body></html>