<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>五代史伶官传序欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">五代史伶官传序<br/><span class="small">欧阳修</span></h1>
<p>呜呼！盛衰之理，虽曰天命，岂非人事哉！原庄宗之所以得天下，与其所以失之者，可以知之矣<span class="comment">庄宗，姓朱耶，名存勗，先世事唐，赐姓李。父克用，以平黄巢功，封晋王。至存勗，灭梁自立，号后唐。○先作总挈。“盛”、“衰”、“得”、“失”四字，是一篇关键。</span>。</p>

<p>世言晋王之将终也，以三矢赐庄宗而告之曰：“梁，吾仇也<span class="comment">朱温从黄巢为盗，既而降唐，拜为宣武军节度使，踢名全忠，未几，进封梁王，竟移唐祚。</span>；燕王，吾所立<span class="comment">燕王姓刘，名守光，晋王尝推为尚父。守光曰：“我作河北天子，谁能禁我！”遂称帝。</span>；契<span class="comment">乞。</span>丹与吾约为兄弟，而皆背晋以归梁<span class="comment">契丹耶律阿保机帅众入寇，晋王与之连和，约为兄弟。既归而背盟，更附于梁。</span>。此三者，吾遗恨也。与尔三矢，尔其无忘乃父之志！”庄宗受而藏之于庙。其后用兵，则遣从事以一少牢告庙<span class="comment">羊曰少牢。</span>，请其矢，盛<span class="comment">平声。</span>以锦囊，负而前驱，及凯旋而纳之<span class="comment">凯，军胜之乐。○以上叙事。</span>。</p>

<p>方其系燕父子以组<span class="comment">守光父仁恭。周德威伐燕，守光曰：“俟晋王至听命。”晋王至而擒之。</span>，函梁君臣之首<span class="comment">晋兵入梁，梁主友贞谓皇甫麟曰：“李氏吾世仇，理难降之。卿可断吾首。”麟遂泣弑梁主，因自杀。函，以木匣盛其首也。</span>，入于太庙，还矢先王，而告以成功，其意气之盛，可谓壮哉<span class="comment">一段扬。</span>！及仇雠已灭，天下已定，一夫夜呼，乱者四应，仓皇东出，未见贼而士卒离散，君臣相顾，不知所归，至于誓天断发，泣下沾襟，何其衰也<span class="comment">一段抑。</span>！岂得之难而失之易欤？抑本其成败之迹，而皆自于人欤<span class="comment">复作虚神，宕出正意，应缴人事。</span>？</p>

<p>《书》曰：“满招损，谦得益。”忧劳可以兴国，逸豫可以亡身，自然之理也<span class="comment">引《书》作断，应篇首“理”字。</span>。故方其盛也，举天下之豪杰，莫能与之争<span class="comment">又一段扬，仍用“方其”字，妙。</span>；及其衰也，数十伶人困之，而身死国灭，为天下笑<span class="comment">伶人，乐工也。庄宗善音律，或时自傅粉墨，与优人共戏于庭。后为伶人郭从谦所弑。○又一段抑，仍用“及其”字，妙。</span>。夫祸患常积于忽微，而智勇多困于所溺，岂独伶人也哉<span class="comment">结出正意，慨想独远。</span>！</p>

<p class="kindle-cn-para-left2">起手一提，已括全篇之意。次一段叙事，中、后只是两扬两抑。低昂反复，感慨淋漓，直可与史迁相为颉颃。</p>
</div>
</body></html>