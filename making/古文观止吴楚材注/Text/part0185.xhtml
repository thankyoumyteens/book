<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>醉翁亭记欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">醉翁亭记<br/><span class="small">欧阳修</span></h1>
<p>环滁<span class="comment">除。</span>皆山也<span class="comment">滁，州名，在淮东。○一“也”字，领起下文许多“也”字。</span>。其西南诸峰，林壑尤美<span class="comment">从山单出西南诸峰。</span>。望之蔚<span class="comment">畏。</span>然而深秀者，琅琊也<span class="comment">从诸峰单出琅琊。</span>。山行六七里，渐闻水声潺潺<span class="comment">残。</span>，而泻出于两峰之间者，酿<span class="comment">娘去声。</span>泉也<span class="comment">从山出泉。</span>。峰回路转，有亭翼然临于泉上者，醉翁亭也<span class="comment">从泉出亭。</span>。作亭者谁？山之僧智仙也<span class="comment">出作亭之人。</span>。名之者谁？太守自谓也<span class="comment">出名亭之人法只应云“太守也”。又加“自谓”二字，因有下注故耳。</span>。太守与客来饮于此，饮少辄醉，而年又最高，故自号曰醉翁也<span class="comment">接手自注名亭之意，注“醉”一句，注“翁”一句，妙。</span>。醉翁之意不在酒，在乎山水之间也。山水之乐，得之心而寓之酒也<span class="comment">接手又自破名亭之意。一句不在酒，一句亦在酒，妙。</span>。</p>

<p>若夫日出而林霏开<span class="comment">明。</span>，云归而岩穴暝<span class="comment">晦。</span>，晦明变化者，山间之朝暮也<span class="comment">记亭之朝暮。</span>。野芳发而幽香<span class="comment">春。</span>，佳木秀而繁阴<span class="comment">夏。</span>，风霜高洁<span class="comment">秋。</span>，水落而石出者<span class="comment">冬。</span>，山间之四时也<span class="comment">记亭之四时。</span>。朝而往，暮而归，四时之景不同，而乐亦无穷也<span class="comment">又总收朝暮、四时，申出“乐”字，起下文数“乐”字。</span>。</p>

<p>至于<span class="comment">二字贯下段。</span>负者歌于涂，行者休于树，前者呼，后者应，伛<span class="comment">於上声。</span>偻<span class="comment">楼。</span>提携<span class="comment">伛偻，不伸也。</span>，往来而不绝者，滁人游也。临溪而渔，溪深而鱼肥；酿泉为酒，泉香而酒洌<span class="comment">洌，清洁也。</span>。山肴野蔌<span class="comment">速。○菜谓之蔌。</span>，杂然而前陈者，太守宴也<span class="comment">先记滁人游，次记太守宴，妙。</span>。宴酣之乐，非丝非竹<span class="comment">二句贯下段。</span>，射者中<span class="comment">投壶。</span>，弈者胜<span class="comment">围棋。</span>，觥<span class="comment">肱。</span>筹交错<span class="comment">觥，谓爵。筹，所以记罚。</span>，起坐而喧哗者，众宾欢也。苍颜白发，颓乎其中者，太守醉也<span class="comment">记众宾自欢，太守自醉，妙。</span>。</p>

<p>已而<span class="comment">二字贯下段。</span>夕阳在山，人影散乱，太守归而宾客从也<span class="comment">归时景。</span>。树林阴翳，鸣声上下，游人去而禽鸟乐也<span class="comment">归后景。○记太守去，宾客亦去，滁人亦去。忽又添出禽鸟之乐来，下便借势一路卷转去，设想甚奇。</span>。然而禽鸟知山林之乐，而不知人之乐；人知从太守游而乐，而不知太守之乐其乐也<span class="comment">刻画四语，从前许多铺张俱有归束。</span>。醉能同其乐，醒能述以文者，太守也<span class="comment">结出作记。</span>。太守谓谁？庐陵欧阳修也<span class="comment">结出作记姓名。</span>。</p>

<p class="kindle-cn-para-left2">通篇共用二十个“也”字，逐层脱卸，逐步顿跌，句句是记山水，却句句是记亭，句句是记太守。似散非散，似排非排，文家之创调也。</p>
</div>
</body></html>