<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>秋声赋欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">秋声赋<br/><span class="small">欧阳修</span></h1>
<p>欧阳子方夜读书，闻有声自西南来者<span class="comment">先出“声”字。</span>，悚然而听之<span class="comment">“听”字，领起下文。</span>，曰：“异哉！”初淅沥以潇飒<span class="comment">糁入声。○含“风雨”句。</span>，忽奔腾而砰<span class="comment">烹。</span>湃<span class="comment">派。○含“波涛”句。</span>，如波涛夜惊<span class="comment">一喻。</span>，风雨骤至<span class="comment">二喻。</span>。其触于物也，鏦鏦<span class="comment">聪。</span>铮铮<span class="comment">撑。</span>，金铁皆鸣<span class="comment">含“赴敌”数句。</span>；又如赴敌之兵，衔枚疾走，不闻号令，但闻人马之行声<span class="comment">衔枚，所以止喧哗也。枚，形似箸，两端有小绳，衔于口而系于头后，则不能言。○三喻，连下三喻，长短参差，虚状秋声，极意描写。</span>。予谓童子：“此何声也？汝出视之<span class="comment">借“视”陪“闻”，作波。</span>。”童子曰：“星月皎洁，明河在天<span class="comment">是方夜。</span>。四无人声，声在树间<span class="comment">是“视”，不是“闻”，妙。</span>。”</p>

<p>予曰：“噫嘻，悲哉！此秋声也，胡为乎来哉<span class="comment">借童子语，翻出“秋声”二字。先咨嗟，次怪叹，领起全篇。</span>！盖夫秋之为状也，其色惨淡，烟霏云敛<span class="comment">其色，宾。</span>；其容清明，天高日晶<span class="comment">精。○晶，光也。○其容，宾。</span>；其气栗冽，砭<span class="comment">边。</span>人肌骨<span class="comment">其气，宾。</span>；其意萧条，山川寂寥<span class="comment">其意，宾。</span>。故其为声也，凄凄切切，呼号奋发<span class="comment">从其色、其容、其气、其意，唤出其声。</span>。丰草绿缛<span class="comment">肉。</span>而争茂，佳木葱茏而可悦<span class="comment">二句未秋。</span>。草拂之而色变，木遭之而叶脱。其所以摧败零落者，乃一气之馀烈<span class="comment">实写秋声已毕。</span>。</p>

<p>“夫秋，刑官也<span class="comment">司寇为秋官，掌刑。</span>，于时为阴<span class="comment">以二气言。</span>；又兵象也<span class="comment">主肃杀。</span>，于行为金<span class="comment">以五行言。</span>。是谓天地之义气，常以肃杀而为心<span class="comment">《乡饮酒礼》云：天地肃条，“此天地之义气也”。</span>。天之于物，春生秋实<span class="comment">“实”字，含“既老”、“过盛”意。</span>，故其在乐也，商声主西方之音<span class="comment">商声，属金，故主西方之音。</span>，夷则为七月之律<span class="comment">夷则，七月律名。《月令》:“孟秋之月，……律中夷则。”</span>。商，伤也，物既老而悲伤；夷，戮也，物过盛而当杀<span class="comment">注四句。○此段又细写秋之为义，洗刷无馀。下乃从秋畅发悲哉意。</span>。</p>

<p>“嗟夫！草木无情，有时飘零。人为动物，惟物之灵<span class="comment">草木无情，而人有情。无情者，尚有时而飘零，况有情者乎？○四句起下数层，是作赋本意。</span>，百忧感其心，万事劳其形，有动乎中，必摇其精<span class="comment">人之秋，非一时也。</span>。而况思其力之所不及，忧其智之所不能<span class="comment">人或有时非秋，而又欲故自寻秋也。</span>！宜其渥然丹者为槁木，黟<span class="comment">衣。</span>然黑者为星星<span class="comment">朱颜忽而变枯，黑发忽而变白，犹草木之绿缛而色变，葱茏而叶脱也。</span>。奈何非金石之质，欲与草木而争荣<span class="comment">若欲任其忧思，必此身为金石而后可也。奈何非金非石，而欲与草木争一日之荣乎？</span>？念谁为之戕贼，亦何恨乎秋声<span class="comment">念此槁木、星星，乃忧思所致，是自为戕贼耳，亦何恨乎天地自有之秋声哉？○结出悲秋正旨。</span>? ”</p>

<p>童子莫对，垂头而睡。但闻四壁虫声唧唧，如助予之叹息<span class="comment">又于秋声中添出一声，作馀波。</span>。</p>

<p class="kindle-cn-para-left2">秋声，无形者也。却写得形色宛然，变态百出。末归于人之忧劳自少至老，犹物之受变自春而秋，凛乎悲秋之意溢于言表。结尾虫声唧唧，亦是从声上发挥，绝妙点缀。</p>
</div>
</body></html>