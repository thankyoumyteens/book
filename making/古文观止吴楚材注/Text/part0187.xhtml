<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>祭石曼卿文欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">祭石曼卿文<br/><span class="small">欧阳修</span></h1>
<p>维治平<span class="comment">英宗年号。</span>四年七月日，具官欧阳修，谨遣尚书都省令史李<img class="kindle-cn-inline-character" src="../Images/image00793.jpeg" alt=""/><span class="comment">异。</span>至于太清，以清酌庶羞之奠，致祭于亡友曼卿之墓下，而吊之以文曰：</p>

<p>呜呼曼卿<span class="comment">一呼。</span>！生而为英，死而为灵<span class="comment">生死并点。</span>。其同乎万物生死，而复归于无物者，暂聚之形；不与万物共尽，而卓然其不朽者，后世之名<span class="comment">许其名传后世，单就死一边说。</span>。此自古圣贤莫不皆然，而著在简册者昭如日星<span class="comment">引古圣贤一证，言其名之必传。十九字，一句读。</span>。</p>

<p>呜呼曼卿<span class="comment">二呼。</span>！吾不见子久矣，犹能仿佛子之平生<span class="comment">唤起下文。</span>。其轩昂磊落，突兀峥<span class="comment">撑。</span>嵘<span class="comment">宏。</span>，而埋藏于地下者<span class="comment">十六字，一句读。</span>，意其不化为朽壤，而为金玉之精。不然，生长松之千尺，产灵芝而九茎<span class="comment">恒。○此从生前想其死后必当化为金玉、为长松、为灵芝，必不与万物同为朽壤也。○中间用“不然”一折，更快。</span>。奈何荒烟野蔓，荆棘纵<span class="comment">宗。</span>横，风凄露下，走磷<span class="comment">邻。</span>飞萤<span class="comment">磷，鬼火。</span>？但见牧童樵叟，歌吟而上下，与夫惊禽骇兽，悲鸣踯<span class="comment">掷。</span>躅<span class="comment">逐。</span>而吚<span class="comment">伊。</span>嘤<span class="comment">悲其今日之墓。</span>。今固如此，更千秋而万岁兮，安知其不穴藏狐貉与鼯鼪<span class="comment">悲其后日之墓。</span>？此自古圣贤亦皆然兮，独不见夫累累乎旷野与荒城<span class="comment">又牵“自古圣贤皆然”，呼应有情。</span>！</p>

<p>呜呼曼卿<span class="comment">三呼。</span>！盛衰之理，吾固知其如此<span class="comment">临了又一折。</span>，而感念畴昔，悲凉凄怆，不觉临风而陨涕者，有愧夫太上之忘情<span class="comment">自述伤感，欷歔欲绝。</span>。尚飨！</p>

<p class="kindle-cn-para-left2">篇中三提曼卿，一叹其声名卓然不朽，一悲其坟墓满目凄凉，一叙己交情伤感不置。文亦轩昂磊落，突兀峥嵘之甚。</p>
</div>
</body></html>