<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>泷冈阡表欧阳修</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">泷冈阡表<br/><span class="small">欧阳修</span></h1>
<p>呜呼！惟我皇考崇公，卜吉于泷冈之六十年，其子修始克表于其阡<span class="comment">泷冈，在江西吉安府永丰县。阡，垄也。</span>，非敢缓也，盖有待也<span class="comment">提出缓表之故，包下种种恩荣。</span>。</p>

<p>修不幸，生四岁而孤。太夫人守节自誓，居穷自力于衣食，以长以教，俾至于成人<span class="comment">为下“告之”发端。</span>。太夫人告之曰：“汝父为吏廉而好施与，喜宾客，其俸禄虽薄，常不使有馀，曰：‘毋以是为我累。’故其亡也，无一瓦之覆、一垅之植以庇而为生<span class="comment">十四字，一句读。</span>，吾何恃而能自守耶<span class="comment">反跌一句。</span>？吾于汝父，知其一二，以有待于汝也<span class="comment">起下“能养”、“有后”。</span>。自吾为汝家妇，不及事吾姑，然知汝父之能养<span class="comment">去声。</span>也。汝孤而幼，吾不能知汝之必有立，然知汝父之必将有后也<span class="comment">一段，叙父之孝亲裕后。</span>。吾之始归也，汝父免于母丧方逾年。岁时祭祀，则必涕泣曰：‘祭而丰，不如养之薄也。’间御酒食，则又涕泣曰：‘昔常不足，而今有馀，其何及也<span class="comment">浅语，更觉入情。</span>! ’吾始一二见之，以为新免于丧适然耳<span class="comment">顿宕。</span>。既而其后常然，至其终身未尝不然。吾虽不及事姑，而以此知汝父之能养也<span class="comment">一段，承写孝亲。</span>。汝父为吏，尝夜烛治官书，屡废而叹。吾问之，则曰：‘此死狱也，我求其生不得尔。’吾曰：‘生可求乎？’曰：‘求其生而不得，则死者与我皆无恨也。矧求而有得耶？以其有得，则知不求而死者有恨也。夫常求其生，犹失之死，而世常求其死也<span class="comment">仁人之言，缠绵恺恻。</span>。’回顾乳者抱汝而立于旁<span class="comment">生波。</span>。因指而叹曰：‘术者谓我岁行在戌将死，使其言然，吾不及见儿之立也，后当以我语告之<span class="comment">谓死狱求生之语。○述至此，不胜酸楚。</span>。’其平居教他子弟，常用此语。吾耳熟焉，故能详也<span class="comment">描情真切。</span>。其施于外事，吾不能知<span class="comment">补笔。</span>。其居于家，无所矜饰，而所为如此，是真发于中者耶！呜呼！其心厚于仁者耶！此吾知汝父之将必有后也<span class="comment">一段，承写裕后。</span>。汝其勉之。夫养不必丰，要<span class="comment">平声。</span>于孝；利虽不得博于物，要其心之厚于仁。吾不能教汝，此汝父之志也<span class="comment">总束数语，有收拾。○以上并太夫人之言。</span>。”修泣而志之不敢忘<span class="comment">结受母教。</span>。</p>

<p>先公少孤力学，咸平<span class="comment">真宗年号。</span>三年进士及第，为道州判官，泗、绵二州推官，又为泰州判官，享年五十有九，葬沙溪之泷冈<span class="comment">一段，详崇公仕宦年葬。</span>。太夫人姓郑氏，考讳德仪，世为江南名族。太夫人恭俭仁爱而有礼，初封福昌县太君，进封乐安、安康、彭城三郡太君<span class="comment">一段，详太夫人氏族德爵。</span>。自其家少微时，治其家以俭约，其后常不使过之，曰：“吾儿不能苟合于世，俭薄所以居患难也<span class="comment">逆知后来迁谪之事，有先见。</span>。”其后修贬夷陵，太夫人言笑自若，曰：“汝家故贫贱也，吾处之有素矣。汝能安之，吾亦安矣<span class="comment">一段，又表太夫人安于俭薄。</span>。”</p>

<p>自先公之亡二十年，修始得禄而养。又十有二年，列官于朝，始得赠封其亲。又十年，修为龙图阁直学士、尚书吏部郎中，留守南京。太夫人以疾终于官舍，享年七十有二<span class="comment">带点太夫人年寿。</span>。又八年，修以非才入副枢密，遂参政事。又七年而罢<span class="comment">详记年数，应起手“六十年”句。</span>。自登二府，天子推恩，褒其三世。盖自嘉祐<span class="comment">仁宗年号。</span>以来，逢国大庆，必加宠锡。皇曾祖府君，累赠金紫光禄大夫、太师、中书令；曾祖妣，累封楚国太夫人；皇祖府君，累赠金紫光禄大夫、太师、中书令兼尚书令；祖妣，累封吴国太夫人；皇考崇公，累赠金紫光禄大夫、太师、中书令兼尚书令；皇妣，累封越国太夫人。今上初郊，皇考赐爵为崇国公，太夫人进号魏国<span class="comment">一段，叙出自己出处及历朝宠锡。</span>。</p>

<p>于是小子修泣而言曰<span class="comment">此段归美祖先，方入己意。</span>:“呜呼！为善无不报，而迟速有时，此理之常也<span class="comment">名言至理，足以训世。</span>。惟我祖考，积善成德，宜享其隆。虽不克有于其躬，而赐爵受封，显荣褒大，实有三朝之锡命。是足以表见于后世，而庇赖其子孙矣<span class="comment">总赞前人。</span>。”乃列其世谱，具刻于碑。既又载我皇考崇公之遗训，太夫人之所以教而有待于修者，并揭于阡<span class="comment">总收父母教训，言约而尽。</span>。俾知夫小子修之德薄能鲜，遭时窃位，而幸全大节，不辱其先者，其来有自<span class="comment">结出己之立身，本于先泽，最得体要。</span>。</p>

<p>熙宁<span class="comment">神宗年号。</span>三年，岁次庚戌，四月辛酉朔，十有五日乙亥，男推诚、保德、崇仁、翊戴功臣，观文殿学士，特进，行兵部尚书，知青州军州事，兼管内劝农使，充京东路安抚使，上柱国，乐安郡开国公，食邑四千三百户，食实封一千二百户，修表。</p>

<p class="kindle-cn-para-left2">善必归亲，褒崇先祖。仁人孝子之心率意写出，不事藻饰，而语语入情，只觉动人悲感，增人涕泪。此欧公用意合作也。</p>
</div>
</body></html>