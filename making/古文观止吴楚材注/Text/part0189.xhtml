<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>管仲论苏洵</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">管仲论<br/><span class="small">苏洵</span></h1>
<p>管仲相威公<span class="comment">威公，即桓公。因避宋钦宗讳，故改桓为威。</span>，霸诸侯，攘夷狄，终其身齐国富强，诸侯不敢叛<span class="comment">功案。</span>。管仲死，竖刁、易牙、开方用，威公薨于乱，五公子争立<span class="comment">公子武孟、公子元、公子潘、公子商人、公子雍、公子昭。眧立，是为孝公，故曰五公子。</span>，其祸蔓<span class="comment">万。</span>延，讫简公，齐无宁岁<span class="comment">祸案。</span>。</p>

<p>夫功之成，非成于成之日，盖必有所由起；祸之作，不作于作之日，亦必有所由兆<span class="comment">接上生下。</span>。故齐之治也，吾不曰管仲，而曰鲍叔<span class="comment">鲍叔荐管仲，桓公用之。○承功“所由起”，是客。</span>。及其乱也，吾不曰竖刁、易牙、开方，而曰管仲<span class="comment">承祸“所由兆”，是主。</span>。何则？竖刁、易牙、开方三子，彼固乱人国者，顾其用之者，威公也<span class="comment">责威公，是客。</span>。夫有舜而后知放四凶，有仲尼而后知去少正卯。彼威公何人也<span class="comment">句含蓄。</span>？顾其使威公得用三子者，管仲也<span class="comment">责管仲，是主。事见下文。</span>。仲之疾也，公问之相。当是时也，吾意以仲且举天下之贤者以对。而其言乃不过曰：竖刁、易牙、开方三子，非人情，不可近而已<span class="comment">管仲病，桓公问曰：“群臣谁可相者？”管仲曰：“知臣莫如君。”公曰：“易牙如何？”对曰：“杀子以适君，非人情，不可。”“开方如何？”对曰：“倍亲以适君，非人情，难近。”“竖刁如何？”对曰：“自宫以适君，非人情，难亲。”管仲死，而桓公不用其言，近用三子。三子专权。○入管仲罪处，全在此段，以下反复畅发此意。</span>。</p>

<p>呜呼！仲以为威公果能不用三子矣乎？仲与威公处几年矣，亦知威公之为人矣乎？威公声不绝于耳，色不绝于目，而非三子者则无以遂其欲。彼其初之所以不用者，徒以有仲焉耳。一日无仲，则三子者可以弹冠而相庆矣<span class="comment">须看“有”、“无”二字意。</span>。仲以为将死之言可以絷威公之手足耶？夫齐国不患有三子，而患无仲。有仲，则三子者，三匹夫耳<span class="comment">转换警策。</span>。不然，天下岂少三子之徒哉？虽威公幸而听仲，诛此三人，而其馀者，仲能悉数而去之耶<span class="comment">此转更透。</span>？呜呼！仲可谓不知本者矣<span class="comment">断句有关锁。</span>。因威公之问，举天下之贤者以自代，则仲虽死，而齐国未为无仲也。夫何患三子者？不言可也<span class="comment">此段设身置地，代仲为谋，论有把握。</span>。</p>

<p>五伯莫盛于威、文。文公之才，不过威公，其臣<span class="comment">狐偃、赵衰、先轸、阳处父。</span>又皆不及仲；灵公<span class="comment">文公子。</span>之虐，不如孝公<span class="comment">桓公子。</span>之宽厚。文公死，诸侯不敢叛晋，晋袭文公之馀威，犹得为诸侯之盟主百馀年。何者？其君虽不肖，而尚有老成人焉<span class="comment">晋以有贤而强。</span>。威公之薨也，一败涂地，无惑也，彼独恃一管仲，而仲则死矣<span class="comment">齐以无贤而败。○此把晋文来照齐桓，方知管仲无所逃责。</span>。</p>

<p>夫天下未尝无贤者，盖有有臣而无君者矣<span class="comment">未有有君而无臣者也。</span>。威公在焉，而曰天下不复有管仲者，吾不信也<span class="comment">见非天下无贤，正罪仲不能荐。</span>。仲之书<span class="comment">《管子》。</span>，有记其将死论鲍叔、宾胥无之为人，且各疏其短<span class="comment">管子寝疾，对桓公曰：“鲍叔之为人也，好直而不能以国强。宾胥无之为人也，好善而不能以国诎。”</span>。是其心以为数子者皆不足以托国。而又逆知其将死，则其书诞谩不足信也<span class="comment">据仲之书，竟以为无贤，故不足信。</span>。吾观史<img class="kindle-cn-inline-character" src="../Images/image00794.jpeg" alt=""/><span class="comment">秋。○即史鱼。</span>，以不能进蘧伯玉，而退弥子瑕，故有身后之谏<span class="comment">《家语》：史鱼病，将卒。命其子曰：“吾仕卫不能进蘧伯玉，退弥子瑕，是吾生不能正君，死无以成礼。我死，汝置尸牖下，于我毕矣。”其子从之。灵公吊焉，怪而问之。其子以告。公愕然失容，于是命殡之客位。进蘧伯玉，而退弥子瑕。</span>。萧何且死，举曹参以自代。大臣之用心，固宜如此也<span class="comment">引二人，俱临殁时进贤切证。</span>。夫国以一人兴，以一人亡。贤者不悲其身之死，而忧其国之衰，故必复有贤者，而后可以死。彼管仲者，何以死哉<span class="comment">结语冷绝。</span>？</p>

<p class="kindle-cn-para-left2">通篇总是责管仲不能临没荐贤。起伏照应，开阖抑扬。立论一层深一层，引证一段紧一段。似此卓识雄文，方能令古人心服。</p>
</div>
</body></html>