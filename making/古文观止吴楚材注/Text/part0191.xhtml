<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>心术苏洵</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">心术<br/><span class="small">苏洵</span></h1>
<p>为将之道，当先治心。泰山崩于前而色不变，麋鹿兴于左而目不瞬<span class="comment">舜。</span>，然后可以制利害，可以待敌<span class="comment">第一段，言为将当先治心。○此篇每段自为节奏，而以治心为主。</span>。</p>

<p>凡兵上义，不义，虽利勿动。非一动之为利害，而他日将有所不可措手足也。夫惟义可以怒士，士以义怒，可与百战<span class="comment">第二段，言举兵当知尚义。</span>。</p>

<p>凡战之道，未战养其财，将战养其力，既战养其气，既胜养其心。谨烽燧，严斥堠<span class="comment">后。○烽燧所以警寇。昼则燔燧，夜则举燧。斥，度也。堠，望也。以望烽火也。</span>，使耕者无所顾忌，所以养其财；丰犒而优游之，所以养其力；小胜益急，小挫益厉，所以养其气；用人不尽其所欲为，所以养其心<span class="comment">虽平叙，自归重养心。</span>。故士常蓄其怒、怀其欲而不尽。怒不尽则有馀勇，欲不尽则有馀贪。故虽并天下，而士不厌兵，此黄帝之所以七十战而兵不殆也。不养其心，一战而胜，不可用矣<span class="comment">第三段，言议战当知所养。</span>。</p>

<p>凡将欲智而严，凡士欲愚。智则不可测，严则不可犯，故士皆委己而听命，夫安得不愚？夫惟士愚，而后可与之皆死<span class="comment">第四段，言将与士当得智愚。</span>。</p>

<p>凡兵之动，知敌之主，知敌之将，而后可以动于险。邓艾缒<span class="comment">坠。</span>兵于蜀中，非刘禅之庸，则百万之师可以坐缚，彼固有所侮而动也<span class="comment">后汉炎兴元年，魏将邓艾入蜀，自阴平行无人之地七百馀里，凿山通道，造作桥阁，山高谷深，至为艰险。艾以毡自裹，推转而下。将士皆攀木缘崖，鱼贯而进。先登至江油，遂至成都。后主禅出降，汉亡。</span>。故古之贤将，能以兵尝敌，而又以敌自尝，故去就可以决<span class="comment">此段就上段分出，申说“智”字。</span>。</p>

<p>凡主将之道，知理而后可以举兵，知势而后可以加兵，知节而后可以用兵。知理则不屈，知势则不沮，知节则不穷。见小利不动，见小患不避。小利小患，不足以辱吾技也。夫然后有以支大利大患。夫惟养技而自爱者，无敌于天下。故一忍可以支百勇，一静可以制百动<span class="comment">第五段，言主将当知理、势、节三者。</span>。</p>

<p>兵有长短，敌我一也。敢问：“吾之所长，吾出而用之，彼将不与吾校；吾之所短，吾蔽而置之，彼将强与吾角，奈何？”曰：“吾之所短，吾抗而暴<span class="comment">仆。</span>之，使之疑而却；吾之所长，吾阴而养之，使之狎而堕其中。此用长短之术也<span class="comment">第六段，言主将当善用长短之术。</span>。”</p>

<p>善用兵者，使之无所顾、有所恃。无所顾，则知死之不足惜；有所恃，则知不至于必败。尺箠当猛虎，奋呼而操击<span class="comment">喻有所恃。</span>；徒手遇蜥<span class="comment">昔。</span>蜴<span class="comment">亦。</span>，变色而却步<span class="comment">喻无所恃。</span>，人之情也。知此者，可以将矣。袒裼而案剑，则乌获不敢逼；冠胄衣甲，据兵而寝，则童子弯弓杀之矣<span class="comment">此喻不可徒恃，比前喻更深一层。</span>。故善用兵者以形固。夫能以形固，则力有馀矣<span class="comment">第七段，论有备无患之道，而以“善用兵者以形固”终焉。</span>。</p>

<p class="kindle-cn-para-left2">此篇逐节自为段落，非一片起伏首尾议论也。然先后不紊。由治心而养士，由养士而审势，由审势而出奇，由出奇而守备，段落鲜明，井井有序，文之善变化也。</p>
</div>
</body></html>