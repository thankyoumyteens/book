<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>刑赏忠厚之至论苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">刑赏忠厚之至论<br/><span class="small">苏轼</span></h1>
<p>尧、舜、禹、汤、文、武、成、康之际，何其爱民之深，忧民之切，而待天下以君子长者之道也<span class="comment">正是忠厚处，一篇主意在此一句。○总冒以咏叹起，另是一种起法。</span>！有一善，从而赏之，又从而咏歌嗟叹之，所以乐其始而勉其终；有一不善，从而罚之，又从而哀矜惩创之，所以弃其旧而开其新<span class="comment">一意翻作两层。</span>。故其吁俞之声，欢休惨戚，见于虞、夏、商、周之书<span class="comment">吁，叹其不然之辞。俞，应许之辞也。○应上尧、舜、禹、汤、文、武、成、康，此言盛时之忠厚。</span>。成、康既没，穆王立而周道始衰，然犹命其臣吕侯，而告之以祥刑<span class="comment">《吕刑》:“告尔祥刑。”刑，凶器。而谓之祥者，刑期无刑，民协于中，其祥莫大焉。</span>。其言忧而不伤，威而不怒，慈爱而能断，恻然有哀怜无辜之心，故孔子犹有取焉<span class="comment">此言至衰世而忠厚犹存。</span>。</p>

<p>传曰：“赏疑从与，所以广恩也。罚疑从去，所以慎刑也<span class="comment">当赏而疑，则宁与之。当罚而疑，则宁不致罚。○就疑处见出忠厚来，篇中不出此意。</span>。”当尧之时，皋陶为士，将杀人，皋陶曰杀之三，尧曰宥之三。故天下畏皋陶执法之坚，而乐尧用刑之宽<span class="comment">“皋陶曰”二句，诸主文不知其出处，及入谢，欧阳公问其出处，东坡笑曰：“想当然耳！”数公大笑。</span>。四岳曰：“鲧可用。”尧曰：“不可。鲧方命圮<span class="comment">痞。</span>族。”既而曰：“试之<span class="comment">四岳，官名。一人而总四岳诸侯之事也。方命，逆命而不行也。圮族，犹言败类也。</span>。”何尧之不听皋陶之杀人，而从四岳之用鲧也？然则圣人之意，盖亦可见矣<span class="comment">独举尧以为舜、禹、汤、文、武之例，刑赏忠厚意便跃然。</span>。《书》曰：“罪疑惟轻，功疑惟重。与其杀不辜，宁失不经<span class="comment">罪可疑者，则从轻以罚之。功可疑者，则从重以赏之。法可以杀、可以无杀者，与其杀之而害彼之生，宁姑生之而自受失刑之责。</span>。”呜呼！尽之矣<span class="comment">引经顿住。下乃畅发题旨，得意疾书，如长江大河，一泻千里。</span>。可以赏，可以无赏，赏之过乎仁；可以罚，可以无罚，罚之过乎义。过乎仁，不失为君子；过乎义，则流而入于忍人。故仁可过也，义不可过也<span class="comment">至理快论。</span>。</p>

<p>古者赏不以爵禄，刑不以刀锯<span class="comment">又振起。</span>。赏之以爵禄，是赏之道行于爵禄之所加，而不行于爵禄之所不加也；刑以刀锯，是刑之威施于刀锯之所及，而不施于刀锯之所不及也<span class="comment">又将刑赏振宕一番，下便一转而入，快利无前。</span>。先王知天下之善不胜<span class="comment">升。</span>赏，而爵禄不足以劝也；知天下之恶不胜刑，而刀锯不足以裁也。是故疑则举而归之于仁<span class="comment">到底不脱“疑”字。</span>，以君子长者之道待天下，使天下相率而归于君子长者之道<span class="comment">应前。</span>，故曰忠厚之至也<span class="comment">一句点出。文气已完。下作馀波。</span>。</p>

<p>《诗》曰：“君子如祉<span class="comment">耻。</span>，乱庶遄已。君子如怒，乱庶遄沮<span class="comment">祉，喜也。遄，速也。</span>。”夫君子之已乱，岂有异术哉？制其喜怒，而无失乎仁而已矣。《春秋》之义，立法贵严而责人贵宽，因其褒贬之义以制赏罚，亦忠厚之至也<span class="comment">引《诗》、引《春秋》，亦见同归于忠厚，深著夫子作《春秋》之意，有得于尧、舜、禹、汤、文、武、成、康之心。</span>。</p>

<p class="kindle-cn-para-left2">此长公应试文也。只就本旨，从“疑”上全写其忠厚之至。每段述事，而断以婉言警语。天才灿然，自不可及。</p>
</div>
</body></html>