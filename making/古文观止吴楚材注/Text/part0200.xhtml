<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>喜雨亭记苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">喜雨亭记<br/><span class="small">苏轼</span></h1>
<p>亭以雨名，志喜也<span class="comment">起笔便将“喜雨亭”三字拆开，倒点出，已尽一篇之意。</span>。古者有喜，则以名物，示不忘也<span class="comment">释所以志喜之意。</span>。周公得禾，以名其书<span class="comment">唐叔得禾，异母同颖，献之成王。成王命唐叔以馈周公于东土。周公嘉天子之命，作《嘉禾》。</span>；汉武得鼎，以名其年<span class="comment">汉武帝元狩六年夏，得宝鼎汾水上，改元为元鼎元年。</span>；叔孙胜敌，以名其子<span class="comment">鲁文公十一年，叔孙得臣获长狄侨如，乃名其子曰侨如。</span>。其喜之大小不齐，其示不忘一也<span class="comment">引古为证。</span>。</p>

<p>予至扶风之明年，始治官舍。为亭于堂之北，而凿池其南，引流种树，以为休息之所<span class="comment">先记作亭。</span>。是岁之春，雨麦于岐山之阳，其占为有年<span class="comment">纵一笔，下便可用“既而”字转，文始曲折。</span>。既而弥月不雨，民方以为忧<span class="comment">跌一句，借“忧”字形出“喜”字。</span>。越三月，乙卯乃雨，甲子又雨，民以为未足<span class="comment">又跌一句。</span>。丁卯大雨，三日乃止<span class="comment">次记雨。</span>。官吏相与庆于庭，商贾相与歌于市，农夫相与忭于野<span class="comment">“庆”、“歌”、“忭”三字，易法。</span>，忧者以喜，病者以愈<span class="comment">次记喜。</span>，而吾亭适成<span class="comment">紧接此句，妙。雨更不可不喜，喜更不可不志，志喜更不可不以名亭在此。</span>。</p>

<p>于是举酒于亭上，以属<span class="comment">祝。</span>客而告之<span class="comment">开出波澜。</span>，曰：“五日不雨可乎<span class="comment">更五日也。</span>？曰：‘五日不雨则无麦。’十日不雨可乎<span class="comment">更十日也。</span>？曰：‘十日不雨则无禾。’无麦无禾，岁且薦<span class="comment">同荐。</span>饥，狱讼繁兴而盗贼滋炽。则吾与二三子，虽欲优游以乐于此亭，其可得耶<span class="comment">以无雨之可忧，形出得雨之可乐。</span>？今天不遗斯民，始旱而赐之以雨，使吾与二三子得相与优游而乐于此亭者，皆雨之赐也。其又可忘耶<span class="comment">应前“示不忘”，结住。</span>? ”</p>

<p>既以名亭，又从而歌之，曰：“使天而雨珠，寒者不得以为襦<span class="comment">如。</span>；使天而雨玉，饥者不得以为粟。一雨三日，伊谁之力<span class="comment">一眼注著亭，却不肯一笔便说亭。</span>？民曰太守。太守不有，归之天子。天子曰不然，归之造物。造物不自以为功，归之太空。太空冥冥，不可得而名。吾以名吾亭<span class="comment">歌非馀文。盖喜雨固必志，而志喜雨何故却于亭？此理还未说出，因借歌以发之。</span>。”</p>

<p class="kindle-cn-para-left2">只就“喜雨亭”三字，分写、合写、倒写、顺写、虚写、实写，即小见大，以无化有。意思愈出而不穷，笔态轻举而荡漾，可谓极才人之雅致矣。</p>
</div>
</body></html>