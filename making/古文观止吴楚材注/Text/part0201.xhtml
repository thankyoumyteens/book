<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>凌虚台记苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">凌虚台记<br/><span class="small">苏轼</span></h1>
<p>国于南山之下，宜若起居饮食与山接也<span class="comment">笔亦凌虚而起。</span>。四方之山，莫高于终南<span class="comment">终南山，在陕西西安府。</span>，而都邑之丽山者，莫近于扶风<span class="comment">丽，附也。</span>。以至近求最高，其势必得。而太守之居，未尝知有山焉。虽非事之所以损益，而物理有不当然者<span class="comment">应“宜若”句。</span>。此凌虚之所为筑也<span class="comment">点出台。</span>。</p>

<p>方其未筑也，太守陈公杖履逍遥于其下，见山之出于林木之上者，累累如人之旅行于墙外而见其髻<span class="comment">计。</span>也，曰：“是必有异<span class="comment">叙未筑台之先。</span>。”使工凿其前为方池，以其土筑台，高出于屋之簷而止。然后人之至于其上者，恍然不知台之高，而以为山之踊跃奋迅而出也<span class="comment">叙既筑台之后。“恍然不知”二句，正写凌虚意。</span>。公曰：“是宜名凌虚<span class="comment">点出名台。</span>。”以告其从事苏轼，而求文以为记<span class="comment">点出作记。</span>。</p>

<p>轼复于公曰：“物之废兴成毁，不可得而知也<span class="comment">提句寄想甚远。</span>。昔者荒草野田，霜露之所蒙翳，狐虺之所窜伏。方是时，岂知有凌虚台耶<span class="comment">台从无而有，是说兴、成。</span>？废兴成毁，相寻于无穷，则台之复为荒草野田，皆不可知也<span class="comment">台自有而无，是说废、毁。</span>。尝试与公登台而望，其东则秦穆之祈年、橐泉也<span class="comment">祈年、橐泉，皆宫名。</span>，其南则汉武之长杨、五柞<span class="comment">昨。○长杨，较猎之所。五柞，祀神宫。</span>，而其北则隋之仁寿、唐之九成也<span class="comment">仁寿，隋文宫名。九成，唐太宗所建宫，以避暑。</span>。计其一时之盛，宏杰诡丽，坚固而不可动者，岂特百倍于台而已哉<span class="comment">例兴、成。</span>！然而数世之后，欲求其仿佛，而破瓦颓垣无复存者，既已化为禾黍荆棘丘墟陇亩矣，而况于此台欤<span class="comment">例废、毁。○凭吊今古，唏嘘感慨，欲歌欲泣。</span>！夫台犹不足恃以长久，而况于人事之得丧、忽往而忽来者欤？而或者欲以夸世而自足，则过矣<span class="comment">推进一层说。</span>。盖世有足恃者，而不在乎台之存亡也<span class="comment">托意有在，而不说出，妙。</span>。”既以言于公，退而为之记。</p>

<p class="kindle-cn-para-left2">通篇只是兴成废毁二段，一写再写，悲歌慷慨，使人不乐。然在我有足恃者，何不乐之有？盖其胸中实有旷观达识，故以至理出为高文。若认作一篇讥太守文字，恐非当日作记本旨。</p>
</div>
</body></html>