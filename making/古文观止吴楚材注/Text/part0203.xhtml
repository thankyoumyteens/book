<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>放鹤亭记苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">放鹤亭记<br/><span class="small">苏轼</span></h1>
<p>熙宁<span class="comment">神宗年号。</span>十年秋，彭城<span class="comment">彭城，今徐州是。</span>大水。云龙山人张君之草堂，水及其半扉<span class="comment">云龙山，在州城南，张天骥隐此。</span>。明年春，水落，迁于故居之东、东山之麓<span class="comment">六。○麓，山足。</span>。升高而望，得异境焉，作亭于其上<span class="comment">先点作亭。</span>。彭城之山，冈岭四合，隐然如大环，独缺其西一面，而山人之亭，适当其缺<span class="comment">承写因异境作亭。</span>。春夏之交，草木际天，秋冬雪月，千里一色，风雨晦明之间，俯仰百变<span class="comment">又从异境上摹写一番。</span>。山人有二鹤，甚驯<span class="comment">旬。</span>而善飞<span class="comment">驯，顺习也。</span>，旦则望西山之缺而放焉，纵其所如，或立于陂<span class="comment">卑。</span>田<span class="comment">泽障曰陂。</span>，或翔于云表，暮则傃<span class="comment">素。</span>东山而归<span class="comment">傃，向也。</span>，故名之曰“放鹤亭”<span class="comment">次点名亭。○二段叙事，错落多致。</span>。</p>

<p>郡守苏轼，时从宾佐僚吏往见山人，饮酒于斯亭而乐之<span class="comment">藏“饮酒”二字，作后案。</span>。挹山人而告之<span class="comment">挹，酌也。</span>曰：“子知隐居之乐乎？虽南面之君，未可与易也<span class="comment">三句，是一篇纲领。</span>。《易》曰：‘鸣鹤在阴，其子和之<span class="comment">《易·中孚》九二爻辞。言九二中孚之实，而九五亦以中孚之实应之，如鹤鸣于幽隐之处，而其子自和之也。</span>。'《诗》曰：‘鹤鸣于九皋，声闻于天<span class="comment">《诗·小雅·鹤鸣》之篇。皋，泽中水溢出所为坎，从外数至九，喻深远也。言鹤之鸣在于九皋，至深远矣，而声则闻于天。犹德至幽，而有至著者焉。</span>。’盖其为物清远闲放，超然于尘埃之外，故《易》、《诗》人以比贤人君子。隐德之士，狎而玩之，宜若有益而无损者，然卫懿公好鹤则亡其国<span class="comment">卫懿公好鹤，出则鹤乘轩而行。一日，敌患，欲御之，皆曰：“公有鹤，何不以御敌，乃烦吾为。”遂亡国。</span>。周公作《酒诰》<span class="comment">《酒诰》, 《周书》篇名。商受酗酒，天下化之。妹土，商之都邑，其染恶尤甚，武王以其地封康叔，故周公作《酒诰》以教之。</span>，卫武公作《抑》戒<span class="comment">《抑》戒，即《诗·大雅·抑》之篇。卫武公行年九十有五，作《抑》戒以自儆。其三章云：“顛覆厥德，荒湛于酒。”</span>，以为荒惑败乱，无若酒者，而刘伶、阮籍之徒，以此全其真而名后世<span class="comment">晋刘伶、阮籍，崇尚虚无，轻蔑礼法，纵酒昏酣，遗落世事。与阮咸、山涛、向秀、王戎、嵇康，为“竹林七贤”。○引鹤，从上名亭来。引酒，从上饮酒来。</span>。嗟夫！南面之君，虽清远闲放如鹤者，犹不得好，好之则亡其国。而山林遁世之士，虽荒惑败乱如酒者，犹不能为害，而况于鹤乎？由此观之，其为乐未可以同日而语也<span class="comment">应上“隐居之乐”三句。远想远韵，笔势澜翻。</span>。”</p>

<p>山人欣然而笑曰：“有是哉<span class="comment">仍就山人作收。</span>! ”乃作放鹤、招鹤之歌曰：“鹤飞去兮西山之缺，高翔而下览兮择所适。翻然敛翼，宛将集兮，忽何所见，矫然而复击。独终日于涧谷之间兮，啄苍苔而履白石<span class="comment">歌放鹤。</span>。鹤归来兮东山之阴。其下有人兮，黄冠草履，葛衣而鼓琴。躬耕而食兮，其馀以汝饱。归来归来兮，西山不可以久留<span class="comment">歌招鹤。</span>。”</p>

<p class="kindle-cn-para-left2">记放鹤亭，却不实写隐士之好鹤。乃于题外寻出“酒”字，与“鹤”字作对。两两相较，真见得南面之乐无以易隐居之乐。其得心应手处，读之最能发人文机。</p>
</div>
</body></html>