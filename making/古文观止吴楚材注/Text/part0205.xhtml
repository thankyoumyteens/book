<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>潮州韩文公庙碑苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">潮州韩文公庙碑<br/><span class="small">苏轼</span></h1>
<p>匹夫而为百世师，一言而为天下法<span class="comment">东坡作此碑，不能得一起头，起行数十遭，忽得此两句。是从古来圣贤，远远想入。</span>，是皆有以参天地之化，关盛衰之运<span class="comment">用“是皆”二字接，包括古今圣贤多少。</span>。其生也有自来<span class="comment">生不苟生。</span>，其逝也有所为<span class="comment">死不苟逝。</span>。故申、吕自岳降<span class="comment">《大雅》:“维岳降神，生甫及申。”甫，即吕也。《书·吕刑》, 《礼记》作《甫刑》；而孔氏以为吕侯，后为甫侯是也。申，申伯也。○生有自来。</span>，傅说为列星<span class="comment">《庄子》：傅说“乘东维，骑箕尾，而比于列星”。○逝有所为。</span>，古今所传，不可诬也<span class="comment">略证，顿住。</span>。孟子曰：“我善养吾浩然之气<span class="comment">忽然提出“气”字来。</span>。”是气也，寓于寻常之中，而塞乎天地之间。卒<span class="comment">猝。</span>然遇之，则王公失其贵，晋、楚失其富，良、平<span class="comment">张良、陈平。</span>失其智，贲、育<span class="comment">孟贲、夏育。</span>失其勇，仪、秦<span class="comment">张仪、苏秦。</span>失其辨<span class="comment">一遇是气，则贵、富、智、勇、辨，皆无所用，才见浩然。</span>。是孰使之然哉<span class="comment">顿上起下。有力。</span>？其必有不依形而立，不恃力而行，不待生而存，不随死而亡者矣<span class="comment">叠四语，刻画“气”字。</span>。故在天为星辰，在地为河岳，幽则为鬼神，而明则复为人。此理之常，无足怪者<span class="comment">以上言古今圣贤殁后必为神。是一篇之冒。</span>。</p>

<p>自东汉以来，道丧文弊，异端并起，历唐贞观<span class="comment">太宗年号。</span>、开元<span class="comment">明皇年号。</span>之盛，辅以房<span class="comment">玄龄。</span>、杜<span class="comment">如晦。</span>、姚<span class="comment">崇。</span>、宋<span class="comment">璟。</span>而不能救<span class="comment">折入。</span>。独韩文公起布衣，谈笑而麾之，天下靡然从公，复归于正<span class="comment">文公排异端，明天道，正人心，布衣而挽回世教，其功尤烈。</span>，盖三百年于此矣<span class="comment">宕句得神。</span>。文起八代之衰<span class="comment">八代，东汉、魏、晋、宋、齐、梁、陈、隋。</span>，而道济天下之溺<span class="comment">公《原道》等篇，奥衍宏深，障百川，回狂澜，所以救济人心之溺。</span>，忠犯人主之怒<span class="comment">宪宗迎佛骨入禁中，公上表极谏，帝怒，贬潮州。</span>，而勇夺三军之帅<span class="comment">镇州乱，杀帅洪正，而立王廷凑，诏公宣抚，众皆危之。公至，对廷凑力折其党。○四句，说尽韩公一生。</span>，此岂非参天地、关盛衰、浩然而独存者乎<span class="comment">应前结住。下提笔再起。</span>！盖尝论天人之辨，以谓人无所不至<span class="comment">可以智力胜。</span>、惟天不容伪<span class="comment">必以精诚感。○总二句。</span>。智可以欺王公<span class="comment">人。</span>，不可以欺豚鱼<span class="comment">《易·中孚》彖曰：“信及豚鱼。”○天。</span>；力可以得天下<span class="comment">人。</span>，不可以得匹夫匹妇之心<span class="comment">天。○四句，承上生下。</span>。故公之精诚，能开衡山之云<span class="comment">公有谒衡山南岳庙诗云：“我来正逢秋雨节，阴气晦昧无清风。潜心默祷若有应，岂非正直能感通。须臾尽扫众峰出，仰天突兀撑晴空。”是诚能开衡山之云也。○天。</span>，而不能回宪宗之惑<span class="comment">谓贬潮州。○人。</span>；能驯<span class="comment">旬。</span>鳄鱼之暴<span class="comment">潮州鳄鱼为患，公为文投水中，是夕暴风震电起溪中，数日水尽涸，西徙六十里。○天。</span>，而不能弭<span class="comment">米。</span>皇甫镈<span class="comment">博。</span>、李逢吉之谤<span class="comment">宪宗得公潮州谢表，颇感悔，欲复用之，镈忌公，奏改袁州。李逢吉因台参之事，使公与李绅交斗，遂罢公为兵部侍郎。是不能止谤也。○人。</span>；能信于南海之民，庙食百世<span class="comment">谓潮州立庙祀公。○横插一笔。○天。</span>，而不能使其身一日安于朝廷之上<span class="comment">公自观察推官入仕，贬山阳，贬潮州，移袁州，行军蔡州，宣抚镇州，是不能一日在朝也。○人。</span>。盖公之所能者天也，其所不能者人也<span class="comment">一点便醒。应上“人无所不至”二句，收住。</span>。</p>

<p>始潮人未知学，公命进士赵德为之师，自是潮之士，皆笃于文行，延及齐民<span class="comment">齐等之民。</span>，至于今，号称易治。信乎孔子之言：“君子学道则爱人，小人学道则易使也<span class="comment">记公于潮。</span>。”</p>

<p>潮人之事公也，饮食必祭，水旱疾疫，凡有求必祷焉<span class="comment">记潮于公。</span>。而庙在刺史公堂之后，民以出入为艰。前太守欲请诸朝作新庙，不果。元祐<span class="comment">哲宗年号。</span>五年，朝散郎王君涤来守是邦，凡所以养士治民者，一以公为师。民既悦服<span class="comment">凡作记，最要补出此一笔。</span>，则出令曰：“愿新公庙者听<span class="comment">听其所令。</span>。”民欢趋之。卜地于州城之南七里，期年而庙成<span class="comment">记新庙。下忽作辨难，文情涌起。</span>。</p>

<p>或曰：“公去国万里而谪于潮，不能一岁而归<span class="comment">不及一年而去。</span>。没而有知，其不眷恋于潮也审矣。”轼曰：“不然。公之神在天下者，如水之在地中，无所往而不在也<span class="comment">何尝不在潮？</span>。而潮人独信之深，思之至，焄<span class="comment">熏。</span>蒿凄怆<span class="comment">鬼神精气蒸上处，是焄蒿。使人精神悚然，是凄怆。</span>，若或见之。譬如凿井得泉，而曰水专在是，岂理也哉<span class="comment">何尝专在潮？○现前点拨，妙解妙喻。</span>? ”</p>

<p>元丰<span class="comment">神宗年号。</span>元年，诏封公昌黎伯<span class="comment">昌黎，郡名。</span>，故榜曰“昌黎伯韩文公之庙”<span class="comment">点出庙门上额。</span>。潮人请书其事于石<span class="comment">点出碑。</span>，因作诗以遗之，使歌以祀公。其辞曰：公昔骑龙白云乡<span class="comment">《庄子》:“乘彼白云，游于帝乡。”谓公昔日骑龙作马，乘白云于帝乡。</span>，手抉<span class="comment">渊入声。</span>云汉分天章<span class="comment">《诗》曰：“倬彼云汉，为章于天。”谓公以手抉开云汉，分天之为章。</span>，天孙为织云锦裳<span class="comment">天孙，织女也。言若织女为公织就云锦之裳。○此言公之文章，自天而成。</span>。飘然乘风来帝旁<span class="comment">飘飘然乘高风而降自上帝之侧。</span>，下与浊世扫粃糠<span class="comment">浊世粃糠，喻世俗文章之陋。○此言公从天而降，为一代词章之宗。</span>。西游咸池略扶桑<span class="comment">《淮南子》:“日出阳谷，浴于咸池，拂于扶桑。”谓公西游咸池日浴之地，而略过于扶桑日拂之方。</span>，草木衣被昭回光<span class="comment">公光辉发越，被及草木，犹日月之昭回于天而光明也。○此言公光被四表，而为民物之所瞻仰。</span>。追逐李、杜参翱翔<span class="comment">李白、杜甫，唐之诗士。公与之追逐，参列翱翔于其间。</span>，汗流籍、湜<span class="comment">殖。</span>走且僵<span class="comment">张籍、皇甫湜同名于时，而不及公远甚。汗流者，言其愧汗如流也。走且僵，谓其退避奔走而僵仆也。</span>，灭没倒影不能望<span class="comment">日光冲激谓之灭没。反从下照谓之倒影。喻公之道德光辉炫耀夺目，人不能拟而望之也。○此言公之文章道德，大莫能及。</span>。作书诋佛讥君王<span class="comment">谓《佛骨表》。</span>，要观南海窥衡、湘<span class="comment">公被谪潮州，跋涉岭海，是谓要观南海，窥衡山、湘水。</span>，历舜九嶷<span class="comment">疑。</span>吊英、皇<span class="comment">九嶷，山名。在苍梧、零陵之间，舜所葬处。英皇，尧女娥皇、女英也。从舜南狩，道死衡、湘之间。公历行舜所巡之地，吊娥皇、女英之灵。○此言公谪潮及所经历之处。</span>。祝融先驱海若藏<span class="comment">南海之神曰祝融。海若，亦海神。公涉岭外海道，祝融为之先驱于前，而海若亦率怪物以敛藏。</span>，约束蛟鳄如驱羊<span class="comment">谓驱鳄鱼之暴。○此言公之德足以感神，威足以服物。</span>。钧天无人帝悲伤<span class="comment">九天，中天曰钧天。言大钧之天无人，而上帝为之悲伤。</span>，讴吟下招遣巫阳<span class="comment">特遣巫阳讴吟，以下招文公。○此言公没仍归帝旁。</span>。犦<span class="comment">薄。</span>牲鸡卜羞我觞<span class="comment">犦牲，即犎牛。鸡卜，岭表凡小事必卜，名鸡卜鼠卜。羞，进也。言祭以犦牲鸡卜之薄，而进我之觞，所以表诚也。</span>，于粲荔丹与蕉黄<span class="comment">公《罗池庙碑》:“荔枝黑兮蕉叶黄。”为迎送柳子厚之歌。东坡引用其语，以见潮人祭公亦如公之祭子厚也。○此言庙中陈祭之品。</span>。公不少留我涕滂<span class="comment">伤公之殁。</span>，翩然被发下大荒<span class="comment">韩公诗云：“翩然下大荒，被发骑麒麟。”东坡用此语，盖祝其来享也。○歌词蹈厉发越，直追《雅》、《颂》。</span>。</p>

<p class="kindle-cn-para-left2">韩公贬于潮，而潮祀公为神。盖公之生也，参天地，关盛衰，故公之没也，是气犹浩然独存。东坡极力推尊文公，丰词瑰调，气焰光采。非东坡不能为此，非韩公不足当此。千古奇观也！</p>
</div>
</body></html>