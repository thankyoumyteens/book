<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>乞校正陆贽奏议进御札子苏轼</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">乞校正陆贽奏议进御札子<br/><span class="small">苏轼</span></h1>
<p>臣等猥<span class="comment">委。</span>以空疏，备员讲读<span class="comment">时任翰林，与吕希哲、范祖禹同进。</span>。圣明天纵，学问日新。臣等才有限而道无穷，心欲言而口不逮，以此自愧，莫知所为<span class="comment">自谦引起。</span>。窃谓人臣之纳忠，譬如医者之用药。药虽进于医手，方多传于古人。若已经效于世间，不必皆从于己出<span class="comment">设一确喻，便可转入宣公奏议。</span>。</p>

<p>伏见唐宰相陆贽，才本王佐，学为帝师，论深切于事情，言不离于道德，智如子房而文则过，辨如贾谊而术不疏，上以格君心之非，下以通天下之志<span class="comment">极赞宣公。</span>，但其不幸，仕不遇时<span class="comment">便发感慨。</span>。德宗以苛刻为能，而贽谏之以忠厚；德宗以猜忌为术，而贽劝之以推诚；德宗好用兵，而贽以消兵为先；德宗好聚财，而贽以散财为急。至于用人听言之法，治边御将之方，罪己以收人心，改过以应天道，去小人以除民患，惜名器以待有功，如此之流，未易悉数<span class="comment">举奏议中大要言。</span>。可谓进苦口之药石，针害身之膏肓<span class="comment">荒。○肓，膈也。心下为膏。《左传》：晋景公疾病，秦伯使医缓治之。未至，公梦疾为二竖子曰：“彼良医也，惧伤我，焉逃之？”其一曰：“居肓之上、膏之下，若我何？”医至，曰：“疾不可为也，在肓之上、膏之下。攻之不可，达之不及，药不至焉。”</span>。使德宗尽用其言，则贞观<span class="comment">太宗年号。</span>可得而复<span class="comment">反振作顿，起下仁宗当用宣公之言。</span>。</p>

<p>臣等每退自西阁<span class="comment">蛤。</span>，即私相告，以陛下圣明，必喜贽议论。但使圣贤之相契，即如臣主之同时<span class="comment">取善不必以时代拘。</span>。昔冯唐论颇、牧之贤，则汉文为之太息<span class="comment">汉文帝谓冯唐曰：“昔有为我言赵将李齐之贤，战于钜鹿下，吾每饭未尝不在钜鹿。”唐对曰：“尚不如廉颇、李牧之为将也。”帝拊髀曰：“我独不得颇、牧为将，何忧匈奴哉？”</span>。魏相条晁<span class="comment">潮。</span>、董之对，则孝宣以致中兴<span class="comment">魏相好观汉故事，数条汉兴以来国家便宜行事及晁错、仲舒等所言，请施行之。上任用焉。</span>。若陛下能自得师，则莫若近取诸贽<span class="comment">此段劝勉仁宗听信之意，最为婉切。</span>。夫六经三史<span class="comment">《史记》及两《汉书》为三史。</span>，诸子百家，非无可观，皆足为治。但圣言<span class="comment">六经。</span>幽远，末学<span class="comment">子、史。</span>支离，譬如山海之崇深，难以一二而推择。如贽之论，开卷了然，聚古今之精英，实治乱之龟鉴<span class="comment">以经、史、诸子形出奏议，深明宣公之论，便于观览推行。</span>。臣等欲取其奏议，稍加校正，缮写进呈。愿陛下置之坐隅，如见贽面，反复熟读，如与贽言。必能发圣性之高明，成治功于岁月<span class="comment">直写乞校正进御之意。</span>。</p>

<p>臣等不胜区区之意，取进止。</p>
<p class="kindle-cn-para-left2">东坡说宣公，便学宣公文章。讽劝鼓舞，激扬动人。宣公当时不见知于德宗，庶几今日受知于陛下，与其观六经、诸子之崇深，不如读宣公奏议之切当，尤使人主有欣然向往，恨不同时之想。</p>
</div>
</body></html>