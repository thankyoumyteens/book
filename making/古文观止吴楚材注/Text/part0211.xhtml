<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>六国论苏辙</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">六国论<br/><span class="small">苏辙</span></h1>
<p>尝读六国世家<span class="comment">《史记》，六国俱有世家。</span>，窃怪天下之诸侯以五倍之地，十倍之众，发愤西向，以攻山西千里之秦，而不免于灭亡<span class="comment">先怪六国灭亡。</span>。常为之深思远虑，以为必有可以自安之计<span class="comment">次为六国代计。</span>。盖未尝不咎其当时之士虑患之疏而见利之浅，且不知天下之势也<span class="comment">次咎当时策士不知天下之势。下乃发议。</span>。</p>

<p>夫秦之所与诸侯争天下者，不在齐、楚、燕、赵也，而在韩、魏之郊。诸侯之所与秦争天下者，不在齐、楚、燕、赵也，而在韩、魏之野。秦之有韩、魏，譬如人之有腹心之疾也。韩、魏塞秦之冲，而蔽山东之诸侯，故夫天下之所重者，莫如韩、魏也<span class="comment">此言韩、魏为六国蔽障，为秦咽喉。深明天下大势。</span>。昔者范雎用于秦而收韩，商鞅用于秦而收魏<span class="comment">收者，使之附秦也。</span>。昭王未得韩、魏之心，而出兵以攻齐之刚、寿，而范雎以为忧<span class="comment">一反更醒。</span>，然则秦之所忌者可见矣<span class="comment">引证以明己说之有据。</span>。</p>

<p>秦之用兵于燕、赵，秦之危事也。越韩过魏而攻人之国都，燕、赵拒之于前，而韩、魏乘之于后，此危道也。而秦之攻燕、赵，未尝有韩、魏之忧<span class="comment">八句，只是一句。</span>，则韩、魏之附秦故也。夫韩、魏诸侯之障，而使秦人得出入于其间，此岂知天下之势耶<span class="comment">此切责韩、魏。</span>？委区区之韩、魏，以当强虎狼之秦，彼安得不折而入于秦哉？韩、魏折而入于秦，然后秦人得通其兵于东诸侯，而使天下遍受其祸<span class="comment">此切责东诸侯。</span>。</p>

<p>夫韩、魏不能独当秦，而天下之诸侯藉之以蔽其西，故莫如厚韩亲魏以摈秦<span class="comment">通篇结穴。下只一意，转折而尽。</span>。秦人不敢逾韩、魏以窥齐、楚、燕、赵之国<span class="comment">一转。</span>，而齐、楚、燕、赵之国，因得以自完于其间矣<span class="comment">二转。</span>。以四无事之国，佐当寇之韩、魏<span class="comment">三转。</span>，使韩、魏无东顾之忧，而为天下出身以当秦兵<span class="comment">四转。</span>。以二国委秦，而四国休息于内，以阴助其急<span class="comment">五转。</span>，若此可以应夫无穷，彼秦者将何为哉<span class="comment">此段深著自安之计在知天下之势。</span>？不知出此，而乃贪疆场尺寸之利，背盟败约，以自相屠灭。秦兵未出，而天下诸侯已自困矣。至于秦人得伺其隙，以取其国，可不悲哉<span class="comment">感叹作结，遗恨千古。</span>！</p>

<p class="kindle-cn-para-left2">是论只在“不知天下之势”一句。苏秦之说六国，意正如此。当时六国之策，万万无出于亲韩、魏者。计不出此，而自相屠灭。六国之愚，何至于斯？读之可发一笑。</p>
</div>
</body></html>