<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>赠黎安二生序曾巩</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">赠黎安二生序<br/><span class="small">曾巩</span></h1>
<p>赵郡苏轼，予之同年友也<span class="comment">提苏轼说入。</span>。自蜀以书至京师遗予，称蜀之士曰黎生、安生者<span class="comment">点出二生。</span>。既而黎生携其文数十万言，安生携其文亦数千言，辱以顾予。读其文，诚闳壮隽伟，善反复驰骋，穷尽事理，而其材力之放纵，若不可极者也<span class="comment">叙出二生之文。</span>。二生固可谓魁奇特起之士，而苏君固可谓善知人者也<span class="comment">一总顿住。</span>。</p>

<p>顷之，黎生补江陵府司法参军，将行，请予言以为赠。予曰：“予之知生，既得之于心矣，乃将以言相求于外邪<span class="comment">通篇意在勉二生以行道，不当但求为文词。</span>? ”黎生曰：“生与安生之学于斯文<span class="comment">插入安生，妙。</span>，里之人皆笑以为迂阔，今求子之言，盖将解惑于里人<span class="comment">因“迂阔”、“解惑”二句，生出下两段文字。</span>。”予闻之，自顾而笑。</p>

<p>夫世之迂阔，孰有甚于予乎<span class="comment">自负不少。</span>？知信乎古，而不知合乎世；知志乎道，而不知同乎俗。此予所以困于今而不自知也<span class="comment">迂阔至此。</span>。世之迂阔，孰有甚于予乎<span class="comment">叠一句，妙。</span>？今生之迂，特以文不近俗，迂之小者耳，患为笑于里之人。若予之迂大矣，使生持吾言而归，且重得罪，庸讵止于笑乎<span class="comment">一段答他“笑以为迂阔”句。</span>？然则若予之于生，将何言哉？谓予之迂为善，则其患若此。谓为不善，则有以合乎世，必违乎古；有以同乎俗，必离乎道矣<span class="comment">应前错落有致。</span>。生其无急于解里人之惑，则于是焉必能择而取之<span class="comment">一段答他“解惑于里人”句。</span></p>

<p>遂书以赠二生，并示苏君以为何如也<span class="comment">照起作结。</span>。</p>

<p class="kindle-cn-para-left2">文之近俗者，必非文也。故里人皆笑，则其文必佳。子固借“迂阔”二字，曲曲引二生入道。读之觉文章声气去圣贤名教不远。</p>
</div>
</body></html>