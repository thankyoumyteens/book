<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>读孟尝君传王安石</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">读孟尝君传<br/><span class="small">王安石</span></h1>
<p>世皆称孟尝君能得士，士以故归之，而卒赖其力以脱于虎豹之秦<span class="comment">秦昭王囚孟尝君，欲杀之。孟尝君使人抵昭王幸姬求解。幸姬曰：“妾愿得君狐白裘。”此时孟尝君有一狐白袭，入秦，献之眧王。客有能为狗盗者，乃夜为狗，以入秦宫藏中，取所献狐白裘，以献幸姬。幸姬为言昭王，释孟尝君。孟尝君得出，即驰去。夜半，至函谷关。昭王后悔出孟尝君，求之，已去，即使人驰传追之。孟尝君至关，关法鸡鸣而出客，孟尝君恐追至。客有能为鸡鸣，而鸡尽鸣，遂得出。○立案。</span>。</p>

<p>嗟乎！孟尝君特鸡鸣狗盗之雄耳，岂足以言得士<span class="comment">陡然一劈。</span>？不然，擅齐之强，得一士焉，宜可以南面而制秦，尚何取鸡鸣狗盗之力哉<span class="comment">驳得倒。</span>？鸡鸣狗盗之出其门，此士之所以不至也<span class="comment">断得尽。○疾转疾收，字字警策。</span>。</p>

<p class="kindle-cn-para-left2">文不满百字，而抑扬吞吐，曲尽其妙。</p>
</div>
</body></html>