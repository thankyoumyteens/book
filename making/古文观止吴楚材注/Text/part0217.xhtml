<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>同学一首别子固王安石</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">同学一首别子固<br/><span class="small">王安石</span></h1>
<p>江之南有贤人焉，字子固，非今所谓贤人者，予慕而友之。淮之南有贤人焉，字正之，非今所谓贤人者，予慕而友之<span class="comment">两“非今所谓贤人者”，见其俱以古处自期也。○分提。</span>。二贤人者，足未尝相过也，口未尝相语也，辞币未尝相接也，其师若友，岂尽同哉<span class="comment">先翻“同”字。</span>？予考其言行，其不相似者何其少也！曰：学圣人而已矣<span class="comment">次点“学”字。</span>。学圣人，则其师若友必学圣人者。圣人之言行，岂有二哉？其相似也适然<span class="comment">接上相似总点“同学”。○合写。</span>。</p>

<p>予在淮南，为正之道子固，正之不予疑也。还江南，为子固道正之，子固亦以为然<span class="comment">空中立说，句法变换，自成隽永。</span>。予又知所谓贤人者，既相似又相信不疑也<span class="comment">醒发“同学”二字，先后辍映，百倍精神。</span>。子固作《怀友》一首遗予，其大略欲相扳以至乎中庸而后已。正之盖亦尝云尔<span class="comment">此处微分主客，是文家点题法。</span>。夫安驱徐行，<img class="kindle-cn-inline-character" src="../Images/image00808.jpeg" alt=""/><span class="comment">吝。</span>中庸之庭而造于其室<span class="comment"><img class="kindle-cn-inline-character" src="../Images/image00809.jpeg" alt=""/>，车践也。</span>，舍二贤人者而谁哉<span class="comment">写出两人阶级。到底只用合发。</span>？予昔非敢自必其有至也，亦愿从事于左右焉尔，辅而进之其可也<span class="comment">插入自己。</span>。</p>

<p>噫！官有守，私有系，会合不可以常也<span class="comment">结出“别”意。同学兄弟，每每若此，言之慨然。</span>。作《同学》一首别子固，以相警，且相慰云<span class="comment">正文只此二语。</span></p>

<p class="kindle-cn-para-left2">别子固而以正之陪说，交互映发，错落参差。至其笔情高寄，淡而弥远，自令人寻味无穷。</p>
</div>
</body></html>