<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>游襃禅山记王安石</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">游襃禅山记<br/><span class="small">王安石</span></h1>
<p>襃<span class="comment">褒。</span>禅山亦谓之华山。唐浮图慧褒<span class="comment">浮图，僧也。</span>始舍于其址，而卒葬之，以故其后名之曰褒禅。今所谓慧空禅院者，褒之庐冢也<span class="comment">叙出所由名。</span>。距其院东五里，所谓华山洞者，以其乃华山之阳名之也<span class="comment">通篇借游华山洞发挥，故先点出洞名。</span>。距洞百馀步，有碑仆道<span class="comment">伏篇末案。</span>，其文漫灭，独其为文犹可识，曰“花山”。今言“华”如“华实”之“华”者，盖音谬也<span class="comment">闲文生趣。</span>。</p>

<p>其下平旷，有泉侧出，而记游者甚众，所谓“前洞”也<span class="comment">点前洞。是宾。</span>。由山以上五六里，有穴窈然，入之甚寒，问其深，则其好游者不能穷也，谓之“后洞”<span class="comment">点出后洞。是主。</span>。予与四人拥火以入，入之愈深，其进愈难，而其见愈奇<span class="comment">隐下正旨在内。</span>。有怠而欲出者，曰：“不出，火且尽。”遂与之俱出<span class="comment">已上叙游事，笔笔伏后议论。</span>。盖予所至，比好游者尚不能十一，然视其左右，来而记之者已少。盖其又深，则其至又加少矣<span class="comment">借此以喻学之深造。</span>。方是时，予之力尚足以入，火尚足以明也<span class="comment">顿宕。</span>。既其出，则或咎其欲出者，而予亦悔其随之，而不得极乎游之乐也<span class="comment">归结在此一句。</span>。</p>

<p>于是予有叹焉。古人之观于天地、山川、草木、虫鱼、鸟兽，往往有得，以其求思之深而无不在也<span class="comment">文情开拓。</span>。夫夷以近，则游者众<span class="comment">应“前洞”。</span>；险以远，则至者少<span class="comment">应“后洞”。</span>。而世之奇伟、瑰怪、非常之观，常在于险远，而人之所罕至焉，故非有志者不能至也<span class="comment">接入主意。</span>。有志矣，不随以止也，然力不足者，亦不能至也<span class="comment">翻跌尽致，亦以曲折递下。</span>。有志与力，而又不随以怠，至于幽暗昏惑而无物以相之，亦不能至也<span class="comment">挽上“拥火”句。</span>。然力足以至焉，于人为可讥<span class="comment">应“咎其欲出”句。</span>，而在己为有悔<span class="comment">应“侮其随之”句。</span>。尽吾志也而不能至者，可以无悔矣，其孰能讥之乎？此予之所得也<span class="comment">无悔与讥，便是有得，真论学名言。○一路俱是论游，按之却俱是论学。古人诣力到时，头头是道。川上山梁，同一趣也。</span>。</p>

<p>予于仆碑<span class="comment">应篇首。</span>，又有悲夫古书之不存，后世之谬其传而莫能名者，何可胜道也哉<span class="comment">无限感慨。</span>！此所以学者不可以不深思而慎取之也<span class="comment">直至此，方点明学者。记意寓体，收拾已尽。</span>。</p>

<p>四人者：庐陵萧君圭君玉，长乐王回深父，予弟安国平父、安上纯父<span class="comment">点四人结。</span>。</p>

<p class="kindle-cn-para-left2">借游华山洞，发挥学道。或叙事，或诠解，或摹写，或道故，意之所至，笔亦随之。逸兴满眼，馀音不绝。可谓极文章之乐。</p>
</div>
</body></html>