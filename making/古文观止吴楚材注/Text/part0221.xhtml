<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>送天台陈庭学序宋濂</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">送天台陈庭学序<br/><span class="small">宋濂</span></h1>
<p>西南山水，惟川蜀最奇<span class="comment">提一句，作一篇之冒。</span>。然去中州万里，陆有剑阁栈<span class="comment">残上声。</span>道之险<span class="comment">一难。</span>，水有瞿唐滟<span class="comment">衍。</span>滪<span class="comment">预。</span>之虞<span class="comment">二难。</span>。跨马行，则竹间山高者，累旬日不见其巅际，临上而俯视，绝壑万仞，杳莫测其所穷，肝胆为之掉<span class="comment">迢上声。</span>栗<span class="comment">陆行之难。</span>。水行，则江石悍利，波恶涡<span class="comment">窝。</span>诡，舟一失势尺寸，辄糜碎土沉，下饱鱼鳖<span class="comment">水行之难。</span>。其难至如此<span class="comment">总锁一笔。</span>。故非仕有力者，不可以游；非材有文者，纵游无所得；非壮强者，多老死于其地<span class="comment">极言游历之难，句句伏下案。</span>。嗜奇之士恨焉<span class="comment">应“奇”字，顿住。</span>。</p>

<p>天台陈君庭学，能为诗<span class="comment">材有文。</span>，由中书左司掾<span class="comment">砚。○掾官属。</span>，屡从大将北征，有劳，擢四川都指挥司照磨<span class="comment">仕有力。</span>，由水道至成都。成都，川蜀之要地，扬子云、司马相如、诸葛武侯<span class="comment">皆成都人。</span>之所居，英雄俊杰战攻驻守之迹，诗人文士游眺、饮射、赋咏、歌呼之所<span class="comment">述成都人物形胜，思致勃勃。</span>，庭学无不历览<span class="comment">无处不游。</span>。既览必发为诗，以纪其景物时世之变<span class="comment">游有所得。</span>，于是其诗益工<span class="comment">挽“能为诗”一笔，遒紧。</span>。越三年，以例自免归<span class="comment">壮强不老死。</span>。会予于京师，其气愈充，其语愈壮，其志意愈高，盖得于山水之助者侈矣<span class="comment">“山水”一应。</span>。</p>

<p>予甚自愧，方予少时，尝有志于出游天下，顾以学未成而不暇<span class="comment">非材有文。</span>。及年壮可出，而四方兵起，无所投足<span class="comment">非仕有力。</span>。逮今圣主兴而宇内定，极海之际，合为一家，而予齿益加耄矣<span class="comment">非壮强。</span>。欲如庭学之游，尚可得乎<span class="comment">收转庭学一句，下又推开。</span>？</p>

<p>然吾闻古之贤士，若颜回、原宪，皆坐守陋室，蓬蒿没户，而志意常充然，有若囊括于天地者，此其故何也？得无有出于山水之外者乎<span class="comment">勘进一层，“山水”再应。</span>？庭学其试归而求焉？苟有所得，则以告予，予将不一愧而已也<span class="comment">应“愧”字结。</span>。</p>

<p class="kindle-cn-para-left2">先叙游蜀之难，引起庭学之能游，是正文。继叙己之不能游，与前作反衬。末更推进一步。起伏应合，如峰回路转，真神明变化之笔。</p>
</div>
</body></html>