<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>司马季主论卜刘基</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">司马季主论卜<br/><span class="small">刘基</span></h1>
<p>东陵侯既废，过司马季主而卜焉<span class="comment">邵平为秦东陵侯，秦破，为布衣，种瓜长安城东。司马季主，汉时善卜者。</span>。</p>

<p>季主曰：“君侯何卜也？”东陵侯曰：“久卧者思起，久蛰者思启，久懑者思嚏<span class="comment">帝。○蛰，伏藏也。懑，烦闷也。嚏，鼻塞喷嚏。○三句，喻废久则思用。</span>。吾闻之蓄极则泄，<img class="kindle-cn-inline-character" src="../Images/image00811.jpeg" alt=""/>极则达，热极则风，<img class="kindle-cn-inline-character" src="../Images/image00812.jpeg" alt=""/>极则通。一冬一春，靡屈不伸；一起一伏，无往不复<span class="comment">六句，喻废极则必用。</span>。仆窃有疑，愿受教焉<span class="comment">当复用而终不用，故疑而欲卜。</span>。”季主曰：“若是，则君侯已喻之矣，又何卜为<span class="comment">卜以决疑，既已喻之，何待于卜？</span>? ”东陵侯曰：“仆未究其奥也，愿先生卒教之<span class="comment">不知之深，虽喻犹疑，何可不卜？</span>。”</p>

<p>季主乃言曰：“呜呼！天道何亲？惟德之亲；鬼神何灵？因人而灵。夫蓍，枯草也；龟，枯骨也，物也。人，灵于物者也，何不自听而听于物乎<span class="comment">泛言不必卜之理。下乃转入正旨。</span>？且君侯何不思昔者也？有昔者必有今日<span class="comment">昔者，谓见用之日。今日，谓处废之时。○“思”字，与上三“思”字应。东陵知既废之当用，而不知既用之当废也。季主点醒他，全在此二句。</span>。是故碎瓦颓垣，昔日之歌楼舞馆也；荒榛断梗，昔日之琼蕤<span class="comment">谁。</span>玉树也；露蚕风蝉，昔日之凤笙龙笛也；鬼磷<span class="comment">邻。</span>萤火，昔日之金缸华烛也；秋荼春荠，昔日之象白驼峰也；丹枫白荻，昔日之蜀锦齐纨也<span class="comment">磷，鬼火。象白、驼峰，皆美味。○六段，由今思昔，现前指点，何等醒快。</span>。昔日之所无，今日有之不为过<span class="comment">暗指昔废今用者。</span>；昔日之所有，今日无之不为不足<span class="comment">暗指昔用今废者。</span>。是故一昼一夜，华开者谢；一春一秋，物故者新。激湍之下，必有深潭；高丘之下，必有浚谷<span class="comment">句句与东陵之言相对。</span>。君侯亦知之矣，何以卜为<span class="comment">应前作收。紧峭。</span>? ”</p>

<p class="kindle-cn-para-left2">通篇只说得一个循环道理。吃紧唤醒东陵处，全在“何不思昔者”一句。以下总发明此意。世之人，类多时命之感，读此可以晓然矣。</p>
</div>
</body></html>