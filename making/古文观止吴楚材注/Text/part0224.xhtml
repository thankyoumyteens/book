<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>卖柑者言刘基</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">卖柑者言<br/><span class="small">刘基</span></h1>
<p>杭有卖果者，善藏柑，涉寒暑不溃<span class="comment">会。</span>。出之烨<span class="comment">叶。</span>然，玉质而金色。剖其中，乾若败絮<span class="comment">需去声。○金玉其外，败絮其中，映衒外意。</span>。予怪而问之曰：“若所市于人者，将以实笾豆，奉祭祀，供宾客乎？将衒外以惑愚瞽乎？甚矣哉为欺也<span class="comment">提出“欺”字作主。通篇俱从此发论。</span>! ”</p>

<p>卖者笑曰：“吾业是有年矣。吾赖是以食<span class="comment">寺。</span>吾躯。吾售之，人取之，未闻有言，而独不足子所乎？世之为欺者不寡矣，而独我也乎？吾子未之思也<span class="comment">欺世盗名，举天下皆是。下历说居官之为欺者以实之。</span>。今夫佩虎符、坐皋比<span class="comment">皮。</span>者<span class="comment">皋比，虎皮也。</span>，洸洸乎干城之具也，果能授孙<span class="comment">膑。</span>、吴<span class="comment">起。</span>之略耶<span class="comment">武将欺。</span>？峨大冠、拖长绅者，昂昂乎庙堂之器也，果能建伊<span class="comment">尹。</span>、皋<span class="comment">陶。</span>之业耶<span class="comment">文臣欺。○忽发两段大议论。文臣、武将，何处可置面目？</span>？盗起而不知御，民困而不知救，吏奸而不知禁，法斁而不知理，坐縻廪粟而不知耻。观其坐高堂，骑大马，醉醇醴而饫<span class="comment">于去声。</span>肥鲜者，孰不巍巍乎可畏、赫赫乎可象也？又何往而不金玉其外、败絮其中也哉<span class="comment">承上二段细写之。借题骂世之文，得此遂为酣畅。</span>！今子是之不察，而以察吾柑<span class="comment">作反诘语。极冷隽。</span>! ”</p>

<p>予默默无以应。退而思其言，类东方生滑<span class="comment">骨。</span>稽之流<span class="comment">滑稽，诙谐也。东方朔善诙谐，号滑稽。</span>。岂其忿世嫉邪者耶？而托于柑以讽耶<span class="comment">结出立言之旨。</span>？</p>

<p class="kindle-cn-para-left2">青田此言，为世人盗名者发，而借卖柑影喻。满腔愤世之心，而以痛哭流涕出之。士之金玉其外而败絮其中者，闻卖柑之言，亦可以少愧矣。</p>
</div>
</body></html>