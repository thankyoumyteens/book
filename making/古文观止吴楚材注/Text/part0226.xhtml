<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>豫让论方孝孺</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">豫让论<br/><span class="small">方孝孺</span></h1>
<p>士君子立身事主，既名知己，则当竭尽智谋，忠告善道，销患于未形，保治于未然，俾身全而主安。生为名臣，死为上鬼，垂光百世，照耀简策，斯为美也<span class="comment">就正意泛论起。</span>。苟遇知己，不能扶危于未乱之先，而乃捐躯殒命于既败之后，钓名沽誉，眩世炫俗，由君子观之，皆所不取也<span class="comment">暗贬豫让一流人，作一篇之冒。</span>。</p>

<p>盖尝因而论之。豫让臣事智伯，及赵襄子杀智伯，让为之报仇<span class="comment">赵襄子约韩、魏大败智伯军，遂杀之，尽灭智氏之族。智伯之臣豫让，欲为之报仇。</span>，声名烈烈，虽愚夫愚妇，莫不知其为忠臣义士也<span class="comment">宽一笔。</span>。呜呼！让之死固忠矣，惜乎处死之道有未忠者存焉<span class="comment">二句为一篇纲领。</span>。何也？观其漆身吞炭，谓其友曰：“凡吾所为者极难，将以愧天下后世之为人臣而怀二心者也。”谓非忠可乎<span class="comment">初，豫让入襄子宫中，欲刺襄子，被获。襄子义而舍之。让又漆身为癞，吞炭为哑，行乞于市。其友曰：“以子之才，臣事赵孟，必得近幸。子乃为所欲为，顾不易耶！”让曰：“既已委质为臣，而又求杀之，是二心也。凡吾所为者，极难耳，然所以为此者，将以愧天下后世之为人臣怀二心者也。”○申“让之死固忠”句。</span>？及观斩衣三跃，襄子责以不死于中行<span class="comment">杭。</span>氏而独死于智伯，让应曰：“中行氏以众人待我，我故以众人报之。智伯以国士待我，我故以国士报之。”即此而论，让有馀憾矣<span class="comment">襄子出，豫让伏于桥下，获之。襄子曰：“子不尝仕范中行氏乎？智伯灭范中行氏，而子不为报仇，反委质仕智伯。智伯已死，子独何为报仇之深也？”让曰：“范中行氏以众人遇臣，臣故众人报之。智伯以国士遇臣，臣故国士报之。”襄子使兵环之。让曰：“今日之事，臣固伏诛。然愿请君之衣而击之，虽死不恨。”襄子义之，持衣与让。让拔剑三跃，呼天击之，遂伏剑死。○申“处死之道有未忠”句。</span>。段规之事韩康，任章之事魏献，未闻以国士待之也，而规也、章也，力劝其主从智伯之请，与之地以骄其志，而速其亡也<span class="comment">智伯请地于韩康子，康子欲弗与，段规曰：“不如与之。彼狃于得地，必请于他人，他人不与，必向之以兵，然则我得免于患，而待事之变矣。”康子乃与之。智伯悦，又求地于魏桓子，桓子以无故欲弗与，任章曰：“无故索地，诸大夫必惧。吾与之地，智伯必骄。彼骄而轻敌，此惧而相亲，智氏之命，必不长矣。”桓子亦与之。○请规、章作陪客。</span>。郄<span class="comment">隙。</span>疵之事智伯，亦未尝以国士待之也，而疵能察韩、魏之情以谏智伯，虽不用其言以至灭亡，而疵之智谋忠告，已无愧于心也<span class="comment">智伯帅韩、魏之兵，围赵城而灌之。郄疵谓智伯曰：“夫从韩、魏而攻赵，赵亡，难必及韩、魏。韩、魏必反矣。”智伯不听。襄子阴与韩、魏约，夜使人杀守堤之吏，而决水灌智伯军，遂灭智氏。○又请郄疵作陪客。○两段先就他人翻驳“国士”二字，而豫让可见。</span>。让既自谓智伯待以国士矣，国士，济国之士也<span class="comment">注一句，起下正论。</span>。当伯请地无厌之日，纵欲荒暴之时，为让者，正宜陈力就列，谆谆然而告之曰：“诸侯大夫，各安分地，无相侵夺，古之制也。今无故而取地于人，人不与，而吾之忿心必生；与之，则吾之骄心以起。忿必争，争必败；骄必傲，傲必亡。”谆切恳告，谏不从，再谏之；再谏不从，三谏之；三谏不从，移其伏剑之死，死于是日。伯虽顽冥不灵，感其至诚，庶几复悟，和韩、魏，释赵围，保全智宗，守其祭祀。若然，则让虽死犹生也，岂不胜于斩衣而死乎<span class="comment">一段代为豫让画策，信手拈来，都成妙理。所谓“扶危于未乱之先”，而申国士之报者如此。</span>？让于此时，曾无一语开悟主心，视伯之危亡犹越人视秦人之肥瘠也。袖手旁观，坐待成败，国士之报曾若是乎？智伯既死，而乃不胜<span class="comment">升。</span>血气之悻悻，甘自附于刺客之流，何足道哉？何足道哉<span class="comment">安有既命为国士，而旁观其主纵欲荒暴，不救其亡者乎？如此辨驳，足令九泉心服。</span>？</p>

<p>虽然，以国士而论，豫让固不足以当矣<span class="comment">转开生面。</span>。彼朝为仇敌，暮为君臣，䩄<span class="comment">天上声。</span>然而自得者，又让之罪人也。噫<span class="comment">䩄，面目貌。○结处忽与豫让，无限感慨。</span>！</p>

<p class="kindle-cn-para-left2">此论责豫让不能扶危于智氏未乱之先，而徒欲伏剑于智氏既败之后，独辟见解，从来未经人道破。通篇主意，只在“让之死固忠矣”二句上。先扬后抑，深得《春秋》褒贬之法。</p>
</div>
</body></html>