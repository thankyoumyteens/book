<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>尊经阁记王守仁</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">尊经阁记<br/><span class="small">王守仁</span></h1>
<p>经，常道也<span class="comment">劈手便疏“经”字。冒下三段。</span>。其在于天谓之“命”，其赋于人谓之“性”，其主于身谓之“心”<span class="comment">“心”、“性”、“命”三字，为一篇之纲领。“心”字又为三句之纲领。</span>。心也，性也，命也，一也。</p>

<p>通人物，达四海，塞天地，亘古今，无有乎弗具，无有乎弗同，无有乎或变者也，是常道也<span class="comment">一段提出心、性、命。</span>。其应乎感也，则为恻隐，为羞恶，为辞让，为是非。其见于事也，则为父子之亲，为君臣之义，为夫妇之别，为长幼之序，为朋友之信。是恻隐也，羞恶也，辞让也，是非也；是亲也，义也，序也，别也，信也，一也，皆所谓心也、性也、命也。</p>

<p>通人物，达四海，塞天地，亘古今，无有乎弗具，无有乎弗同，无有乎或变者也，是常道也<span class="comment">二段推出四端、五伦。</span>。以言其阴阳消息之行，则谓之《易》；以言其纪纲政事之施，则谓之《书》；以言其歌咏性情之发，则谓之《诗》；以言其条理节文之著，则谓之《礼》；以言其欣喜和平之生，则谓之《乐》；以言其诚伪邪正之辨，则谓之《春秋》。是阴阳消息之行也，以至于诚伪邪正之辨也，一也，皆所谓心也、性也、命也。</p>

<p>通人物，达四海，塞天地，亘古今，无有乎弗具，无有乎弗同，无有乎或变者也，夫是之谓六经。六经者非他，吾心之常道也<span class="comment">三段疏出六经。○心、性、命之论，了然洞达，凡三见而不易一字。斩尽理学葛藤，下乃归到尊经之意。云净水空，绝无凝滞。</span>。是故《易》也者，志吾心之阴阳消息者也；《书》也者，志吾心之纪纲政事者也；《诗》也者，志吾心之歌咏性情者也；《礼》也者，志吾心之条理节文者也；《乐》也者，志吾心之欣喜和平者也；《春秋》也者，志吾心之诚伪邪正者也<span class="comment">说六经而归之于心，才是实学。</span>。君子之于六经也，求之吾心之阴阳消息而时行焉，所以尊《易》也；求之吾心之纪纲政事而时施焉，所以尊《书》也；求之吾心之歌咏性情而时发焉，所以尊《诗》也；求之吾心之条理节文而时著焉，所以尊《礼》也；求之吾心之欣喜和平而时生焉，所以尊《乐》也；求之吾心之诚伪邪正而时辨焉，所以尊《春秋》也<span class="comment">一言志吾心，即所以为经；一言求之吾心，即所以尊经。分作两层，说得至平至易，独探圣贤真种子。</span>。</p>

<p>盖昔圣人之扶人极、忧后世而述六经也，犹之富家者之父祖，虑其产业库藏之积，其子孙者或至于遗亡散失、卒困穷而无以自全也，而记籍其家之所有以贻之，使之世守其产业库藏之积而享用焉，以免于困穷之患<span class="comment">一喻。</span>。故六经者，吾心之记籍也，而六经之实，则具于吾心<span class="comment">处处不脱“吾心”二字。两语为一篇关锁。</span>。犹之产业库藏之实积，种种色色，其存于其家，其记籍者，特名状数目而已<span class="comment">即前喻再喻。</span>。而世之学者，不知求六经之实于吾心，而徒考索于影响之间，牵制于文义之末，硁硁然以为是六经矣。是犹富家之子孙不务守视、享用其产业库藏之实积，日遗亡散失，至为窭<span class="comment">巨。</span>人丐夫，而犹嚣嚣然指其记籍曰：“斯吾产业库藏之积也。”何以异于是<span class="comment">即前喻再喻。○只是一喻翻剔，愈折愈醒，可为不知尊经者戒。</span>？</p>

<p>呜呼！六经之学，其不明于世，非一朝一夕之故矣<span class="comment">感叹不尽。</span>。尚功利，崇邪说，是谓乱经。习训诂，传记诵，没溺于浅闻小见，以涂天下之耳目，是谓侮经。侈淫词，竞诡辩，饰奸心盗行，逐世垄断，而犹自以为通经，是谓贼经<span class="comment">举“乱经”、“侮经”、“贼经”三项，正与“尊经”相反。恶似而非，不可不深辨也。</span>。若是者，是并其所谓记籍者，而割裂弃毁之矣，宁复知所以为尊经也乎<span class="comment">仍点前喻，掉转尊经，劲甚，快甚。</span>？</p>

<p>越城旧有稽山书院，在卧龙西冈<span class="comment">卧龙山，在越城内。</span>，荒废久矣。郡守渭南南大吉，既敷政于民，则慨然悼末学之支离，将进之以圣贤之道，于是使山阴令吴君瀛拓书院而一新之，又为尊经之阁于其后<span class="comment">才点出尊经阁。</span>，曰：“经正则庶民兴，庶民兴斯无邪慝矣。”阁成，请予一言以谂多士。予既不获辞，则为记之若是<span class="comment">入题只此数语。</span>。呜呼！世之学者得吾说而求诸其心焉，则亦庶乎知所以为尊经也已<span class="comment">仍归心上作结。</span>。</p>

<p class="kindle-cn-para-left2">六经不外吾心，吾心自有六经。学道者何事远求？返之于心，而六经之要，取之当前而已足。阳明先生一生训人，一以良知、良能，根究心性。于此记略已备具矣。</p>
</div>
</body></html>