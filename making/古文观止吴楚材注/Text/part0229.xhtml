<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>象祠记王守仁</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">象祠记<br/><span class="small">王守仁</span></h1>
<p>灵博之山，有象祠焉。其下诸苗夷之居者，咸神而祠之。宣尉安君，因诸苗夷之请，新其祠屋，而请记于予。予曰：“毁之乎，其新之也<span class="comment">提出“毁”字发义。</span>? ”曰：“新之。”“新之也何居乎<span class="comment">波折。</span>? ”曰：“斯祠之肇也，盖莫知其原，然吾诸蛮夷之居是者，自吾父、吾祖溯曾、高而上，皆尊奉而禋<span class="comment">因。</span>祀焉，举而不敢废也。”予曰：“胡然乎？有鼻<span class="comment">庳。</span>之祀，唐之人盖尝毁之<span class="comment">应“毁之”句。</span>。象之道，以为子则不孝，以为弟则傲。斥于唐，而犹存于今；坏于有鼻，而犹盛于兹土也，胡然乎<span class="comment">故为疑词。跌起自己一段议论。</span>? ”</p>

<p>我知之矣：君子之爱若人也，推及于其屋之乌<span class="comment">刘向《说苑》:“爱其人者，兼爱屋上之乌。”</span>，而况于圣人之弟乎哉？然而祠者为舜，非为象也<span class="comment">推出祠象之由，奇确。</span>。意象之死，其在干羽既格之后乎<span class="comment">舜命禹征有苗，三旬，苗民逆命，禹班师，帝乃诞敷文德，舞干羽于两阶，七旬有苗格。○承“为舜”句推出此意，独辟见解，名论不磨。</span>？不然，古之骜桀者岂少哉？而象之祠独延于世。吾于是盖有以见舜德之至，入人之深，而流泽之远且久也<span class="comment">以上从舜德看出当祠。以下从象化看出当祠。</span>。</p>

<p>象之不仁，盖其始焉耳，又乌知其终之不见化于舜也<span class="comment">“始”、“终”二字，伏后断案。“化”字，是立论本旨。</span>?《书》不云乎：“克谐以孝，烝烝乂，不格奸”, “瞽瞍亦允若”<span class="comment">谐，和也。烝，进也。义，善也。格，至也。言舜遭人伦之变，而能和以孝。使之进进以善自治，而不至于大为奸恶也。允，信也。若，顺也。</span>。则已化而为慈父。象犹不弟，不可以为谐<span class="comment">奇思创解。</span>。进治于善，则不至于恶。不底于奸，则必入于善。信乎象盖已化于舜矣<span class="comment">一证。</span>。《孟子》曰：“天子使吏治其国。”象不得以有为也。斯盖舜爱象之深而虑之详，所以扶持辅导之者之周也。不然，周公之圣，而管、蔡不免焉。斯可以见象之见化于舜<span class="comment">再证。</span>，故能任贤使能，而安于其位，泽加于其民，既死而人怀之也<span class="comment">落到象祠上。</span>。诸侯之卿，命于天子，盖《周官》之制，其殆仿于舜之封象欤？</p>

<p>吾于是盖有以信人性之善，天下无不可化之人也<span class="comment">推开一笔，下急收住。</span>。然则唐人之毁之也，据象之始也；今之诸苗之奉之也，承象之终也<span class="comment">一篇议论，只二语结尽。</span>。斯义也，吾将以表于世。使知人之不善虽若象焉，犹可以改；而君子之修德，及其至也，虽若象之不仁，而犹可以化之也<span class="comment">结出勉人正意。</span>。</p>

<p class="kindle-cn-para-left2">傲弟见化于舜，从象祠想出，从来未经人道破。当与柳子厚《毁鼻亭神记》参看，各辟一解，俱有关名教之文。</p>
</div>
</body></html>