<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>瘗旅文王守仁</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">瘗旅文<br/><span class="small">王守仁</span></h1>
<p>维正德四年秋月三日，有吏目云自京来者，不知其名氏，携一子一仆，将之任，过龙场<span class="comment">正德二年，先生以兵部主事疏救戴铣，下狱廷杖，谪贵州龙场驿丞。</span>，投宿土苗家。予从篱落间望见之，阴雨昏黑，欲就问讯北来事，不果<span class="comment">安顿一笔，有情。</span>。明早，遣人觇<span class="comment">谄平声。</span>之，已行矣。薄<span class="comment">博。</span>午，有人自蜈蚣坡来，云：“一老人死坡下，傍两人哭之哀。”予曰：“此必吏目死矣，伤哉<span class="comment">吏目死，独作摹揣，妙。</span>! ”薄暮，复有人来云：“坡下死者二人，傍一人坐哭。”询其状，则其子又死矣。明日，复有人来云：“见坡下积尸三焉。”则其仆又死矣。呜呼伤哉<span class="comment">叙三人之死，作一样写法。</span>！</p>

<p>念其暴<span class="comment">仆。</span>骨无主，将二童子持畚<span class="comment">本。</span>、锸<span class="comment">插。</span>往瘗<span class="comment">意。</span>之<span class="comment">瘗，埋也。</span>。二童子有难色然<span class="comment">亦惧死耶。</span>。予曰：“噫！吾与尔犹彼也<span class="comment">伤情处只在此一语。</span>。”二童闵然涕下，请往<span class="comment">自然感动。</span>。就其傍山麓为三坎，埋之。又以隻鸡、饭三盂<span class="comment">于。○盂，饭器。</span>，嗟吁涕洟而告之曰：</p>

<p>呜呼伤哉！繄<span class="comment">衣。</span>何人？繄何人<span class="comment">不识彼之姓名。</span>？吾龙场驿丞余姚王守仁也<span class="comment">告以己之姓名。</span>。吾与尔皆中土之产。吾不知尔郡邑，尔乌乎来为兹山之鬼乎<span class="comment">先作疑讶。</span>？古者重去其乡，游宦不逾千里，吾以窜逐而来此，宜也。尔亦何辜乎<span class="comment">再作悲悯。</span>？闻尔官吏目耳，俸不能五斗，尔率妻子躬耕可有也，胡为乎以五斗而易尔七尺之躯？又不足，而益以尔子与仆乎？呜呼伤哉<span class="comment">为五斗丧身，又益以尔子与仆，言至此为之凄绝。</span>！尔诚恋兹五斗而来，则宜欣然就道，胡为乎吾昨望见尔容，蹙然盖不胜<span class="comment">升。</span>其忧者？夫冲冒霜露，扳<span class="comment">班。</span>援崖壁，行万峰之顶，饥渴劳顿，筋骨疲惫，而又瘴疠侵其外，忧郁攻其中，其能以无死乎<span class="comment">瘴疠固能死人，忧郁之死人更甚。</span>？吾固知尔之必死，然不谓若是其速，又不谓尔子、尔仆亦遽然奄忽也<span class="comment">前云益以子与仆，此云不谓子与仆，婉转情深。</span>。皆尔自取，谓之何哉<span class="comment">恋兹五斗而来，又不胜其忧，非自取而何？</span>！吾念尔三骨之无依而来瘗耳，乃使吾有无穷之怆也。呜呼伤哉！纵不尔瘗，幽崖之狐成群，阴壑之虺<span class="comment">毁。</span>如车轮，亦必能葬尔于腹，不致久暴尔。尔既已无知，然吾何能为心乎<span class="comment">一反一转，有非常苦心。</span>？自吾去父母乡国而来此，三年矣，历瘴毒而苟能自全，以吾未尝一日之戚戚也。今悲伤若此，是吾为尔者重，而自为者轻也，吾不宜复为尔悲矣<span class="comment">有情归之无情，深于学问之言。</span>。吾为尔歌，尔听之。</p>

<p>歌曰：连峰际天兮飞鸟不通，游子怀乡兮莫知西东。莫知西东兮维天则同，异域殊方兮环海之中。达观随寓兮莫必予宫。魂兮魂兮无悲以恫<span class="comment">通。○言虽身处异乡，总同在天之中，不必悲也。</span>。</p>

<p>又歌以慰之曰：与尔皆乡土之离兮，蛮之人言语不相知兮。性命不可期，吾苟死于兹兮，率尔子仆，来从予兮。吾与尔遨以嬉兮，骖紫彪而乘文螭<span class="comment">鸱。</span>兮，登望故乡而嘘唏兮<span class="comment">洒洒落落，足以慰死。</span>。吾苟获生归兮，尔子、尔仆尚尔随兮，无以无侣悲兮！道傍之冢累累兮，多中土之流离兮，相与呼啸而徘徊兮。餐风饮露，无尔饥兮。朝友糜鹿，暮猿与栖兮。尔安尔居兮，无为厉于兹墟兮<span class="comment">精诚可以格幽冥。</span>。</p>

<p class="kindle-cn-para-left2">先生罪谪龙场，自分一死，而幸免于死。忽睹三人之死，伤心惨目，悲不自胜。作之者固为多情，读之者能无泪下？</p>
</div>
</body></html>