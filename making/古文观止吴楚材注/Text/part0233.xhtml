<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>吴山图记归有光</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">吴山图记<br/><span class="small">归有光</span></h1>
<p>吴、长洲二县，在郡治所，分境而治。而郡西诸山，皆在吴县<span class="comment">先提清吴山。</span>。其最高者，穹窿、阳山、邓尉、西脊、铜井。而灵岩，吴之故宫在焉，尚有西子之遗迹<span class="comment">灵岩独另写，妙。</span>。若虎丘、剑池及天平、尚方、支硎<span class="comment">刑。</span>，皆胜地也。而太湖汪洋三万六千顷，七十二峰沉浸其间，则海内之奇观矣<span class="comment">太湖又另写，妙。○以上叙次山水，作两番写，错落多致。</span>。</p>

<p>余同年友魏君用晦为吴县，未及三年，以高第召入为给事中。君之为县有惠爱，百姓扳<span class="comment">班。</span>留之不能得，而君亦不忍于其民，由是好事者绘《吴山图》以为赠<span class="comment">叙出图山之由。</span>。</p>

<p>夫令之于民诚重矣。令诚贤也，其地之山川草木亦被其泽而有荣也；令诚不贤也，其地之山川草木亦被其殃而有辱也<span class="comment">忽起一峰，文情排宕。</span>。君于吴之山川，盖增重矣。异时吾民将择胜于岩峦之间，尸祝于浮屠、老子之宫也，固宜<span class="comment">一顿。</span>。而君则亦既去矣，何复惓惓于此山哉<span class="comment">又拓开一笔。</span>？昔苏子瞻称韩魏公去黄州四十馀年而思之不忘，至以为思黄州诗，子瞻为黄人刻之于石。然后知贤者于其所至，不独使其人之不忍忘而已，亦不能自忘于其人也<span class="comment">借魏公美用晦，绝妙引证。</span>。</p>

<p>君今去县已三年矣，一日与余同在内庭，出示此图，展玩太息，因命余记之<span class="comment">点作记。</span>。噫！君之于吾吴，有情如此，如之何而使吾民能忘之也<span class="comment">结有馀韵。</span>？</p>

<p class="kindle-cn-para-left2">因令赠图，因图作记，因赠图而知令之不能忘情于民，因记图而知民之不能忘情于令。婉转情深，笔墨在山水之外。</p>
</div>
</body></html>