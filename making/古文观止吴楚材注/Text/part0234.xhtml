<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>沧浪亭记归有光</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">沧浪亭记<br/><span class="small">归有光</span></h1>
<p>浮图文瑛<span class="comment">浮图，释氏之称。文瑛，僧之号也。</span>，居大云庵，环水，即苏子美<span class="comment">名舜卿。</span>沧浪亭之地也<span class="comment">提明来历。</span>。亟求余作《沧浪亭记》，曰：“昔子美之记，记亭之胜也，请子记吾所以为亭者。”</p>

<p>余曰：昔吴越有国时<span class="comment">吴越王钱镠，临安人，唐末据杭州，梁封为吴越王，谥武肃，传国四世，至宋太祖时入朝，国亡。○落想甚远。</span>，广陵王镇吴中，治南园于子城之西南，其外戚孙承佑，亦治园于其偏。迨淮南纳土<span class="comment">入赵宋。</span>，此园不废。苏子美始建沧浪亭<span class="comment">遗迹在苏州府学东南。</span>，最后禅者居之。此沧浪亭为大云庵也<span class="comment">亭变为庵。</span>。有庵以来二百年，文瑛寻古遗事，复子美之构于荒残灭没之馀，此大云庵为沧浪亭也<span class="comment">庵复为亭，下发感慨。</span>。夫古今之变，朝市改易。尝登姑苏之台，望五湖之渺茫，群山之苍翠，太伯、虞仲之所建，阖闾、夫差之所争，子胥、种、蠡之所经营，今皆无有矣，庵与亭何为者哉<span class="comment">合挽庵与亭一笔，写得淡然。</span>？虽然，钱镠<span class="comment">流。</span>因乱攘窃，保有吴、越，国富兵强，垂及四世，诸子姻戚，乘时奢僭，宫馆苑囿，极一时之盛<span class="comment">顿宕。</span>，而子美之亭，乃为释子所钦重如此<span class="comment">缴转。</span>。可以见士之欲垂名于千载，不与澌<span class="comment">斯。</span>然而俱尽者，则有在矣<span class="comment">澌，冰索也。○一篇曲折文字，主意只在此一句。</span>。</p>

<p>文瑛读书喜诗，与吾徒游，呼之为沧浪僧云<span class="comment">点睛。</span>。</p>

<p class="kindle-cn-para-left2">忽为大云庵，忽为沧浪亭，时时变易，已足唤醒世人。中间一段点缀，凭吊之感，黯然动色。至末一转，言士之垂名不朽者，固自有在，而不在乎亭之犹存也。此意开人智识不浅。</p>
</div>
</body></html>