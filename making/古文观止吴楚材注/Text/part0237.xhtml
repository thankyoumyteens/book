<?xml version="1.0" encoding="UTF-8"?><html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="zh-CN" style="font-size:1.250rem;"><head>
	<title>徐文长传袁宏道</title>
	<meta http-equiv="Content-Type" content="text/html; charset=UTF-8"/>
	<link rel="stylesheet" href="../Styles/style0001.css" type="text/css"/>
</head><body>
<div class="chapter" id="chapter">
<h1 class="kindle-cn-heading-2">徐文长传<br/><span class="small">袁宏道</span></h1>
<p>徐渭，字文长，为山阴诸生，声名籍甚。薛公蕙校越时，奇其才，有国士之目。然数奇<span class="comment">鸡。</span>屡试辄蹶<span class="comment">通篇从“数奇”二字著眼。</span>。中丞胡公宗宪闻之，客诸幕。文长每见，则葛衣乌巾，纵谈天下事，胡公大喜。是时公督数边兵，威镇东南，介胄之士，膝语蛇行，不敢举头，而文长以部下一诸生傲之，议者方之刘真长、杜少陵云<span class="comment">其才、其品，固足增重。</span>。会得白鹿，属<span class="comment">祝。</span>文长作表，表上，永陵喜。公以是益奇之，一切疏计，皆出其手。文长自负才略，好奇计，谈兵多中，视一世事无可当意者。然竟不偶<span class="comment">应数奇。一结。</span>。</p>

<p>文长既已不得志于有司<span class="comment">接屡试辄蹶。</span>，遂乃放浪曲蘖，恣情山水，走齐、鲁、燕、赵之地，穷览朔漠。其所见山奔海立、沙起雷行、雨鸣树偃、幽谷大都、人物鱼鸟，一切可惊可愕之状，一一皆达之于诗<span class="comment">“其所见”至此，作一气读。</span>。其胸中又有勃然不可磨灭之气，英雄失路、托足无门之悲，故其为诗，如嗔如笑，如水鸣峡，如种出土，如寡妇之夜哭、羁人之寒起<span class="comment">诗评新确。</span>。虽其体格时有卑者，然匠心独出，有王者气，非彼巾帼<span class="comment">国。</span>而事人者所敢望也<span class="comment">巾帼，妇人冠。○极抑扬之致。○此段论其诗，是袁石公之文，即是徐天池之文，悲壮淋漓，睥睨一世。</span>。文有卓识，气沉而法严，不以摸拟损才，不以议论伤格，韩、曾之流亚也<span class="comment">并论其文。</span>。文长既雅不与时调合，当时所谓骚坛主盟者，文长皆叱而怒之，故其名不出于越，悲夫<span class="comment">总承诗文一结，正见数奇不偶。</span>！</p>

<p>喜作书，笔意奔放如其诗<span class="comment">挽诗一笔，妙。</span>，苍劲中姿媚跃出，欧阳公所谓“妖韶女，老自有馀态”者也<span class="comment">并论其书。</span>。间以其馀，旁溢为花鸟，皆超逸有致<span class="comment">并论其画。○文长诗文字画皆自性中流出，不假人工雕琢者也。</span>。</p>

<p>卒以疑杀其继室，下狱论死。张太史元汴力解，乃得出。晚年愤益深，佯狂益甚，显者至门，或拒不纳。时携钱至酒肆，呼下隶与饮<span class="comment">极写不可一世之状。</span>。或自持斧击破其头，血流被面，头骨皆折，揉之有声。或以利锥锥其两耳，深入寸馀，竟不得死<span class="comment">宁为玉碎，无为瓦全。可伤可痛。</span>。周望言晚岁诗文益奇<span class="comment">又挽诗、文，妙。</span>，无刻本，集藏于家。余同年有官越者，托以钞录，今未至。余所见者，《徐文长集》、《阙编》二种而已。然文长竟以不得志于时，抱愤而卒<span class="comment">数奇不偶，一语收住。</span>。</p>

<p>石公曰：先生数奇不已，遂为狂疾。狂疾不已，遂为囹圄。古今文人牢骚困苦，未有若先生者也。虽然，胡公间世豪杰，永陵英主，幕中礼数异等，是胡公知有先生矣；表上，人主悦，是人主知有先生矣，独身未贵耳。先生诗文崛起，一扫近代芜秽之习，百世而下，自有定论，胡为不遇哉<span class="comment">生则见知于君臣，没则见重于后世，身虽不贵，未为不遇也。</span>？</p>

<p>梅客生尝寄予书曰：“文长吾老友，病奇于人，人奇于诗。”余谓文长无之而不奇者也。无之而不奇，斯无之而不奇<span class="comment">鸡。</span>也。悲夫<span class="comment">赞语亦极咏叹之致。</span>！</p>

<p class="kindle-cn-para-left2">文长固数奇不偶，然而致身幕府，为天子嘉叹，不可谓不遇矣。而竟抱愤而卒，何其不善全乎？非石公识之残编断简中，几埋没千古矣。</p>
</div>
</body></html>