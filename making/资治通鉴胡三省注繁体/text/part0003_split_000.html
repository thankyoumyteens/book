<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>胡刻通鑑正文校宋記述略</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="2RHM0-dd06aca2e1454143a1600e3061395217" class="calibre3">
<div id="2RHM0-dd06aca2e1454143a1600e3061395217" style="height:0pt"></div><div class="calibre4">
     <h1 id="2RHM2-fab68aed74354d9793b25bcbd965ca43" class="calibre5"><span class="title">胡刻通鑑正文校宋記述略</span></h1>

    <p class="origin"><span class="ji">民國</span><span class="yinzhang">章鈺</span></p>

    <p class="origin">有宋天台胡身之先生，身丁末造，避兵山谷，前爲《資治通鑑》撰著之作旣燬，乃復購他本，<span class="note">二字見自序，說詳下。</span>以成今日流傳之注本。<span class="note">按胡氏，《宋史》無傳。《宋寶祐四年登科錄》，胡三省爲五甲一百二十一名進士，與文、謝、陸三公同榜。事略見袁桷《清容集·師友淵源錄》，有云：釋《通鑑》三十年，兵難，稿三失。乙酉歲，留袁氏塾，日鈔定注，己丑寇作，以書藏窖中得免。定注今在家。全祖望《鮚埼亭集》有《胡梅磵藏書窖記》云：南湖袁學士橋卽清容故居，東軒有石窖，卽梅磵藏書之所。清容又有《祭胡氏文》，專舉注《通鑑》一事，稱爲司馬氏功臣。而全氏記中又疑胡氏本深寧王氏高第弟子，當時師弟同居南湖，深寧方作《通鑑答問》及《地理通釋》，何以胡氏未將此書與深寧商榷，謂其故不可曉。鈺考深寧遺文，惟《赤城書堂記》有「前進士胡君三省爲之錄」一語。《宋元學案》列胡氏於深寧門人，亦僅收《通鑑注》與史炤《釋文辯誤》兩序。所著《竹素園集》一百卷，盧文弨《宋史藝文志補》、錢大昕《補元史藝文志》皆載其目。《江東十鑑》、《四城賦》，全記已云不可得見，是則胡氏著述散佚者久矣。歸安陸心源《宋史翼》，采《台州府志》，列胡氏於《遺獻傳》，無他事跡可考；有《竹葉稿》一百卷，當係《竹素園集》之誤。</span>惟胡氏所謂他本之外，就注文考之，有云蜀本者，有云杭本者，有云傳寫本者，後賢之爲《通鑑》學者，大都爲胡注匡益，於正文則尠致力也。吾鄕顧磵薲先生序張敦仁《通鑑識誤》有云：興文署本<span class="note">非興文署刊，考詳海寧王國維《觀堂集林》，下均沿用通稱。</span>非出梅磵親刊。欲糾其誤，必資於興文本之上。今兩宋大字、中字、小字附《釋文》、未附《釋文》諸刊，卽零卷殘帙，猶艱數覯，目爲難之又難。蓋舊槧之難得而異文之待校，前人固有欲爲之而無從措手者。鈺自宣統辛亥以後，僑寄津郊，以校書遣日。丙辰冬日，江安傅君沅叔用鉅金得宋槧《通鑑》百衲本，約鈺同用鄱陽胡氏翻刻興文署本校讀，幷約各校各書，校畢互勘，以免脫漏，閱今已一星終矣。比以上海涵芬樓《四部叢刊》中有宋刻一種，出百衲本之外，逐字比勘，可供佐證。又以明孔天胤刊無注本源出宋槧，先後從沅叔借校，亦多佳處。始知張敦仁《識誤》及常熟張瑛《校勘記》，功未及半；辜較二百九十四卷中，脫、誤、衍、倒四者蓋在萬字以上；內脫文五千二百餘字，關係史事爲尤大。初擬彙集衆說，統加考定，頭白汗青，逡巡縮手。阮文達序山井鼎《七經孟子考文》，訾其但能詳記同異，未敢決擇是非，皆爲才力所限，若爲鈺也言之。顧以桑海餘生，得見老輩所未見，業已耗日力於此，亦安忍棄而置之！爰手寫校記七千數百條，編爲三十卷，備列所見，不厭其詳，以便覆按。讀涑水書者，或有取焉。</p>

    <p class="origin">戊辰歲寒，長洲章鈺式之甫記。</p>

    </div>
</body>
</html>
