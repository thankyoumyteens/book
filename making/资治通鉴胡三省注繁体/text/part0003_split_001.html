<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>胡刻通鑑正文校宋記述略</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="2RHM0-dd06aca2e1454143a1600e3061395217" class="calibre3">
<div class="calibre4">
<h2 class="sigil_not_in_toc" id="calibre_pb_1"><span class="ji1">校各宋本：</span></h2>

    <p class="origin">宋槧百衲本七種　此書已由傅氏影印行世，各本大槪具詳傅氏後記，茲更撮錄其要，幷以鈺所見者雜識之。</p>

    <p class="origin">第一種，半葉十二行，行二十四字，字體方整渾厚，避諱至「構」字止，「愼」字間有刓去痕跡。第二百四十一卷、二百四十九卷之末，均有「左文林郞知紹興府嵊縣丞臣季祐之校正」字樣。此種，記刊板始末雖佚，涵芬樓印十一行本載有紹興二年餘姚縣重刊時銜名，祐之名列校刊監視中，<span class="note">「左文林」作「右脩職」，「季」作「桂」。</span>是爲紹興二年浙東茶鹽公使庫刊於餘姚之確證。<span class="note">涵芬本非紹興本，說詳下。</span>各卷有「宋本」橢圓朱文，「焦氏家藏」大方朱文，「顧從德」聯珠白朱文，「項子昌氏」朱文，「毛氏九疇珍玩」白文，「季振宜」長方朱文，「汪士鐘印」白文，「藝芸主人」朱文各印。存卷數：　一至八<span class="note">內卷一、卷二各缺一葉。</span>　三十七至四十五<span class="note">內卷四十五缺一葉。</span>　九十五至一百十一<span class="note">內卷一百零六缺一葉。</span>　一百二十四至一百二十七　一百三十五至一百五十　一百五十九至一百七十六　一百八十至二百二十　二百二十二至二百三十　二百三十六至二百三十七　二百四十一至二百九十三　計一百七十六卷。　《校記》省稱「十二行本」。</p>

    <p class="origin">第二種，半葉十五行，行二十五字，點畫勻整，字形略長，避諱至「愼」字、「敦」字止，當是光宗朝刊本，有「東吳沈天用記」長方朱文印，季、汪兩家藏印同上。存卷數：　十一至十六<span class="note">內卷十五、卷十六各缺一葉。</span>　二十三至二十七　計十一卷。　《校記》省稱「甲十五行本」。<span class="note">凡行數同者以甲、乙別之。</span></p>

    <p class="origin">第三種，半葉十四行，行二十四字，字體古勁疏秀，似江南圖書館之景祐本《唐書》，「敦」字不避，當是光宗以前刻本，有「宋本」橢圓及季、汪兩家藏印同上。存卷數：　十九至二十二<span class="note">內卷二十、卷二十二各缺一葉。</span>　三十至三十三　計八卷。　《校記》省稱「十四行本」。</p>

    <p class="origin">第四種，半葉十六行，行二十七字，間有二十八九字，不及他刻之工，避諱不謹嚴。有沈天用及季、汪兩家藏印同上。存卷數：　三十五至三十六　四十六至五十二　六十九至七十五　一百十九至一百二十一　二百二十一　計二十卷。　《校記》省稱「甲十六行本」。</p>

    <p class="origin">第五種，半葉十六行，行二十七字，古雅疏勁，刻手極精，避諱至「愼」字止，「敦」字不避，是光宗以前刻本，有季、汪兩家藏印同上。存卷數：　五十三至五十六<span class="note">內卷五十四、卷五十五、卷五十六各缺一葉。</span>　二百三十二至二百三十五　計八卷。　《校記》省稱「乙十六行本」。</p>

    <p class="origin">第六種，半葉十一行，行二十一字，「郭」、「敦」字皆缺筆，當是寧宗以後刻本，大字精楷，秀麗方峭，刻工有鋒穎，極似黃善夫《史記》、劉元起《漢書》，是建本之佳者。有「季振宜印」朱文，「御史之章」長方朱文，「滄葦」朱文各印及汪氏藏印同上。存卷數：　五十七至六十八<span class="note">內卷五十八缺二葉，卷五十九缺一葉。</span>　七十六至九十四<span class="note">內卷八十三缺六葉半，卷九十一缺半葉，卷九十四缺二葉半。</span>　一百十二至一百十八　一百二十二至一百二十三　一百二十八至一百三十五<span class="note">內卷一百二十八缺兩半葉。</span>　一百五十一至一百五十八　一百七十七至一百七十九　二百三十八至二百四十　計六十二卷。　《校記》省稱「甲十一行本」。</p>

    <p class="origin">第七種，半葉十五行，行二十四字，字體精勁，與第三種十四行本相類，是光宗以後刻本，有「宋本」橢圓及季、汪氏兩家藏印同上。存卷數：　二百三十一　計一卷。　《校記》省稱「乙十五行本」。</p>

    <p class="note2">以上七種所記缺葉均據百衲本原書，百衲本又有鈔補之卷九、卷十、卷十七、卷十八、卷二十八、卷二十九、卷三十四、卷二百九十四。傅氏影印本凡缺葉之卷及鈔補整卷，與全書之卷首、卷末，均已用涵芬樓本抽換印成，全部皆宋刻，與原書微有不符。</p>

    <p class="origin">涵芬樓影印宋本，半葉十一行，行二十一字。《四部叢刊·書錄》云：避諱至「構」字止。鈺細勘本書卷三之三十一葉五行，<span class="note">此葉數、行數，均指胡克家翻刻胡三省注本；下同。</span>「飾詞以相惇」，「惇」字已缺筆；避光宗諱、避嫌名者屢見，則謂避高宗諱字止者非也。首尾完全，首載《御序》，末載《總目》、《進書表》、《獎諭詔》、元祐元年杭州鏤板時銜名及紹興二年紹興府餘姚縣重刊時銜名、校勘監視人銜名。板匡字體與百衲本之第六種皆相似，惟逐葉板匡外皆有耳題，爲顯然兩刻。校其正文，如第五十九卷二十七葉六行「誅其無道」，百衲本「誅」誤「非」，此本不誤。同卷二十八葉五行「操責讓之」，百衲本脫「操」字，此本「操」字與上句末「取」字並刻一格。第八十七卷十九葉十一行「揚言」，百衲本「揚」作「陽」，此本作「颺」。第一百十八卷十七葉十一行，百衲本「秦雍人」下空三格，此本「秦雍人」上有「姚泓滅」三字。類此者不知凡幾。百衲本定爲建刻，此本當爲建刻之重校本也。有「盧文弨印」白文，「汪士鐘印」白文印。餘如趙子昂、文徵明、唐伯虎等各藏印，均不可信。存全部。　《校記》稱「乙十一行本」。</p>

    <p class="origin">京師圖書館藏北宋殘本，半葉十一行，行十九字，附音釋。爲廣都費氏進脩堂刻。傅氏以百衲本中有明鈔補本，因就館本對校，鈺卽從之傳錄，館目存卷較多，餘未及也。</p>

    <p class="origin">傅校卷數：　九至十　十七　二十八至二十九　計五卷。　《校記》稱「傅校北宋本」。</p>

    </div>
</body>
</html>
