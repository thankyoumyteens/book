<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>興文署新刊資治通鑑序</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="4OIQ0-dd06aca2e1454143a1600e3061395217" class="calibre3">
  <div id="4OIQ1-fab68aed74354d9793b25bcbd965ca43" class="calibre4">
     <h1 class="calibre5" id="calibre_pb_0"><span class="title">興文署新刊資治通鑑序</span></h1>

    <p class="origin"><span class="ji">元</span><span class="yinzhang">王磐</span></p>

    <p class="origin">古今載籍之文，存於世者多矣。苟不知所決擇而欲遍觀之，則窮年不能究其辭，沒世不能通其義，是猶入海算沙，成功何年！善乎孟子之言曰：「堯、舜之智而不遍知，急先務也。」大抵士君子之學，期於適用而已；馳騖乎高遠，陷溺乎異端，放浪於詞華，皆不足謂之學矣。《易》曰：「君子多識前言往行以畜其德。」《說命》曰：「學古入官，議事以制，政乃不迷。」若此者可謂適用之學矣。</p>

    <p class="origin">前脩司馬文正公，遍閱歷代舊史，旁採諸家傳記，删繁去宂，舉要提綱，纂成《資治通鑑》二百九十四卷，上起戰國，下終五季，一千三百六十二年之間，賢君、令主、忠臣、義士、志士、仁人，興邦之遠略，善俗之良規，匡君之格言，立朝之大節，叩函發帙，靡不具焉。其於前言往行，蓋兼畜而不遺矣；其於裁量庶事，蓋擬議而有準矣。士之生也，苟無意於斯世則已；如其抱負器業，未甘空老明時，將以奮發而有爲也，其於是書，可不熟讀而深考之乎！</p>

    <p class="origin">朝廷憫庠序之荒蕪，歎人材之衰少，乃於京師剏立興文署，署置令、丞幷校理四員，咸給錄廩，召集良工，剡刻諸經子史版本，頒布天下，以《資治通鑑》爲起端之首，可謂知時事之緩急而審適用之先務者矣。</p>

    <p class="origin">噫！遐鄕小邑，雖有長材秀民，嚮慕於學而無書可讀，憫默以空老者多矣。是書一出，其爲天下福澤利益，可勝道哉！昔圯上老人出袖中一書，而留侯爲萬乘師；穆伯長以《昌黎文集》鏤板，而天下文風遂變。今是書一布，不及十年，而國家人材之盛可拭目而觀之矣。</p>

    <p class="origin">翰林學士王磐序。</p>

    <p class="note3">著雍閹茂正月丙戌電子版讎覆計錯文一</p>
  </div>
</body>
</html>
