<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>資治通鑑胡註/卷122</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="3Q2800-dd06aca2e1454143a1600e3061395217" class="calibre3">
<div class="calibre4">
<h2 id="sigil_toc_id_4" title="宋紀四" class="sigil_not_in_toc"><span class="ji1">宋紀四</span><span class="note4">起重光協洽<span class="note1">（辛未）</span>，盡旃蒙大淵獻<span class="note1">（乙亥）</span>，凡五年。</span></h2>

    <p class="emperor"><b class="calibre6">太祖文皇帝上之下</b></p>

    <p class="reign-title">元嘉八年<span class="note"><span class="note1">（辛未、四三一）</span></span></p>

    <p class="origin"><span class="number">1</span>春，正月，壬午朔，燕大赦，改元大興。</p>

    <p class="origin"><span class="number">2</span>丙申，檀道濟等自清水救滑臺，魏叔孫建、長孫道生拒之。丁酉，道濟至壽張，遇魏安平公乙旃眷，<span class="note">魏收《官氏志》：獻帝命叔父之裔爲乙旃氏。</span>道濟帥寧朔將軍王仲德、驍騎將軍段宏奮擊，大破之；<span class="note">帥，讀曰率。驍，堅堯翻。騎，奇寄翻。</span>轉戰至高梁亭，斬魏濟州刺史悉煩庫結。<span class="note">魏明元帝泰常八年，置濟州，治碻磝城。濟，子禮翻。</span></p>

    <p class="origin"><span class="number">3</span>夏主擊秦將姚獻，敗之；<span class="note">將，卽亮翻。敗，補邁翻。</span>遂遣其叔父北平公韋伐帥衆一萬攻南安。<span class="note">去年暮末保南安。</span>城中大饑，人相食。秦侍中·征虜將軍出連輔政、侍中·右衞將軍乞伏延祚、吏部尚書乞伏跋跋踰城奔夏；秦王暮末窮蹙，輿櫬出降，<span class="note">乞伏氏四主，四十九年而滅。櫬，初覲翻。降，戶江翻。</span>幷沮渠興國送於上邽。<span class="note">興國爲秦所禽，見上卷六年。沮，子余翻。</span>秦太子司直焦楷奔廣寧，<span class="note">太子司直，掌糾劾宮僚及率府兵。《晉志》無是官，當是二趙、燕、秦所置。</span>泣謂其父遺曰：「大人荷國寵靈，<span class="note">荷，下可翻。</span>居藩鎭重任。今本朝顚覆，豈得不率見衆唱大義以殄寇讎！」<span class="note">朝，直遙翻。見，賢遍翻。</span>遺曰：「今主上已陷賊庭，吾非愛死而忘義，顧以大兵追之，是趣絕其命也。<span class="note">趣，讀曰促。</span>不如擇王族之賢者，奉以爲主而伐之，庶有濟也。」楷乃築壇誓衆，二旬之間，赴者萬餘人。會遺病卒，<span class="note">卒，子恤翻。</span>楷不能獨舉事，亡奔河西。</p>

    <p class="origin"><span class="number">4</span>二月，戊午，以尚書右僕射江夷爲湘州刺史。</p>

    <p class="origin"><span class="number">5</span>檀道濟等進至濟上，<span class="note">濟，子禮翻；下同。</span>二十餘日間，前後與魏三十餘戰，道濟多捷。軍至歷城，<span class="note">歷城縣自漢以來屬濟南郡，宋爲冀州刺史治所。</span>叔孫建等縱輕騎邀其前後，焚燒草穀，<span class="note">騎，奇寄翻。</span>道濟軍乏食，不能進；由是安頡、司馬楚之等得專力攻滑臺，<span class="note">頡，戶結翻。</span>魏主復使楚兵將軍王慧龍助之。<span class="note">復，扶又翻。</span>朱脩之堅守數月，糧盡，與士卒熏鼠食之。辛酉，魏克滑臺，執脩之及東郡太守申謨，<span class="note">東郡自漢、魏以來治白馬；白馬，滑臺之地也。</span>虜獲萬餘人。謨，鍾之曾孫也。<span class="note">申鍾見九十五卷晉成帝咸和九年。</span></p>

    <p class="origin"><span class="number">6</span>癸酉，魏主還平城，大饗，告廟，將帥及百官皆受賞，戰士賜復十年。<span class="note">賞北伐柔然、西伐西、南禦宋之功也。將，卽亮翻。帥，所類翻。復，方目翻，復勿事也；下復境同。</span></p>

    <p class="origin">於是魏南鄙大水，民多餓死。尚書令劉絜言於魏主曰：「自頃邊寇內侵，戎車屢駕；天贊聖明，所在克殄；方難旣平，<span class="note">難，乃旦翻。</span>皆蒙優錫。而郡國之民，雖不征討，服勤農桑，以供軍國，實經世之大本，府庫之所資。今自山以東，徧遭水害，應加哀矜，以弘覆育。」<span class="note">覆，敷又翻；下米覆同。</span>魏主從之，復境內一歲租賦。</p>

    <p class="origin"><span class="number">7</span>檀道濟等食盡，自歷城引還；軍士有亡降魏者，具告之。魏人追之，衆忷懼，將潰。<span class="note">降，戶江翻。忷，許拱翻。</span>道濟夜唱籌量沙，以所餘少米覆其上。<span class="note">量，音良。少，詩沼翻；下同。</span>及旦，魏軍見之，謂道濟資糧有餘，以降者爲妄而斬之。時道濟兵少，魏兵甚盛，騎士四合。道濟命軍士皆被甲，<span class="note">被，皮義翻。</span>己白服乘輿，引兵徐出。魏人以爲有伏兵，不敢逼，稍稍引退，道濟全軍而返。</p>

    <p class="origin">青州刺史蕭思話聞道濟南歸，欲委鎭保險，<span class="note">宋青州治東陽城。</span>濟南太守蕭承之固諫，不從。丁丑，思話棄鎭奔平昌；<span class="note">平昌縣，前漢屬琅邪，後漢屬北海；《晉太康地志》屬城陽，惠帝分立平昌郡。《五代志》：密州膠西縣舊曰黔陬，置平昌郡。</span>參軍劉振之戍下邳，聞之，亦委城走。魏軍竟不至，而東陽積聚已爲百姓所焚。<span class="note">積，子智翻；凡指所聚之物曰積，則去聲。聚，才諭翻。</span>思話坐徵，繫尚方。</p>

    <p class="origin"><span class="number">8</span>燕王立夫人慕容氏爲王后。</p>

    <p class="origin"><span class="number">9</span>庚戌，魏安頡等還平城。魏主嘉朱脩之守節，<span class="note5">『章：甲十一行本「節」下有「拜侍中」三字；乙十一行本同；孔本同；張校同。』</span>妻以宗女。<span class="note">爲脩之自北還張本。妻，子細翻。</span></p>

    <p class="origin">初，帝之遣到彥之也，戒之曰：「若北國兵動，先其未至，徑前入河；<span class="note">先，悉薦翻。</span>若其不動，留彭城勿進。」及安頡得宋俘，魏主始聞其言。謂公卿曰：「卿輩前謂我用崔浩計爲謬，驚怖固諫。<span class="note">怖，普布翻。崔浩計見上卷元年。</span>常勝之家，始皆自謂踰人，至於歸終，<span class="note">歸終，謂事勢究極處。</span>乃不能及。」</p>

    <p class="origin">司馬楚之上疏，以爲諸方已平，請大舉伐宋，魏主以兵久勞，不許。徵楚之爲散騎常侍，<span class="note">散，悉亶翻。騎，奇寄翻。</span>以王慧龍爲滎陽太守。<span class="note">魏雖置滎陽太守，實以虎牢爲重鎭。按《魏書·官氏志》：高宗太安三年，始以諸部護軍各爲太守。蓋是時惟以滎陽太守命王慧龍，至太安三年遂悉改之也。守，式又翻。</span></p>

    <p class="origin">慧龍在郡十年，農戰並脩，大著聲績，歸附者萬餘家。帝縱反間於魏，云「慧龍自以功高位下，欲引宋人入寇，因執司馬楚之以叛。」<span class="note">間，古莧翻。楚之時屯潁川。</span>魏主聞之，賜慧龍璽書曰：「劉義隆畏將軍如虎，欲相中害；<span class="note">璽，斯氏翻。中，竹仲翻。</span>朕自知之。風塵之言，想不足介意。」帝復遣刺客呂玄伯刺之，<span class="note">復，扶又翻。</span>曰：「得慧龍首，封二百戶男，賞絹千匹。」玄伯詐爲降人，<span class="note">降，戶江翻。</span>求屛人有所論。慧龍疑之，使人探其懷，得尺刀。<span class="note">屛，必郢翻。探，吐南翻。</span>玄伯叩頭請死，慧龍曰：「各爲其主耳。」釋之。<span class="note">爲，于僞翻。</span>左右諫曰：「宋人爲謀未已，不殺玄伯，無以制將來。」慧龍曰：「死生有命，彼亦安能害我！我以仁義爲扞蔽，又何憂乎！」遂捨之。<span class="note">史因慧龍守滎陽終言之。</span></p>

    <p class="origin"><span class="number">10</span>夏，五月，庚寅，魏主如雲中。</p>

    <p class="origin"><span class="number">11</span>六月，乙丑，大赦。</p>

    <p class="origin"><span class="number">12</span>夏主殺乞伏暮末及其宗族五百人。</p>

    <p class="origin"><span class="number">13</span>夏主畏魏人之逼，擁秦民十餘萬口，<span class="note">秦民，所得乞伏氏之民也。</span>自治<span class="note5">『章：甲十一行本「治」作「冶」；乙十一行本同。』</span>城濟河，欲擊河西王蒙遜而奪其地。吐谷渾王慕璝遣益州刺史慕利延、寧州刺史拾虔<span class="note">璝，古回翻。《考異》曰：《十六國春秋》作「沒利延、拾虎」，今從《宋書》。</span>帥騎三萬，乘其半濟，邀擊之，執夏主定以歸，<span class="note">赫連氏歷三主二十六年而滅。自是中原及西北之地一歸於魏矣。帥，讀曰率。騎，奇寄翻。</span>沮渠興國被創而死。<span class="note">沮，子余翻。被，皮義翻。創，初良翻。</span>拾虔，樹洛干之子也。<span class="note">樹洛干卒於晉安帝義熙十三年。</span></p>

    <p class="origin"><span class="number">14</span>魏之邊吏獲柔然邏者二十餘人，魏主賜衣服而遣之。柔然感悅。閨月，乙未，柔然敕連可汗遣使詣魏，魏主厚禮之。<span class="note">邏，郞佐翻。使，疏吏翻。</span></p>

    <p class="origin"><span class="number">15</span>魏主遣散騎侍郞周紹來聘，<span class="note">散，悉亶翻。騎，奇寄翻。</span>且求昏；帝依違答之。</p>

    <p class="origin"><span class="number">16</span>荊州刺史江夏王義恭，年寖長，欲專政事，長史劉湛每裁抑之，遂與湛有隙。<span class="note">宋制：幼王臨州，率以長史行府州事，事皆決於行事。義恭欲專之而湛不可，遂有隙。長，知兩翻。</span>帝心重湛，使人詰讓義恭，且和解之。<span class="note">詰，去吉翻。</span>是時，王華、王曇首皆卒，<span class="note">卒，子恤翻。</span>領軍將軍殷景仁素與湛善，白帝以時賢零落，徵湛爲太子詹事，加給事中，共參政事。以雍州刺史張卲代湛爲撫軍長史、南蠻校尉。</p>

    <p class="origin">頃之，卲坐在雍州營私蓄聚，贓滿二百四十五萬，下廷尉，當死。<span class="note">永嘉五年，卲刺雍州。雍，於用翻。</span>左衞將軍謝述上表，陳「卲先朝舊勳，<span class="note">武帝討桓玄，卲白父嘏表獻忠款，又不附劉毅。</span>宜蒙優貸」。帝手詔酬納，免卲官，削爵土。述謂其子綜曰：「主上矜卲夙誠，特加曲恕，吾所言謬會，故特見酬納耳。若此迹宣布，則爲侵奪主恩，不可之大者也。」使綜對前焚之。帝後謂卲曰：「卿之獲免，謝述有力焉。」</p>

    <p class="origin"><span class="number">17</span>秋，七月，己酉，魏主如河西。</p>

    <p class="origin"><span class="number">18</span>八月，乙酉，河西王蒙遜遣子安周入侍于魏。</p>

    <p class="origin"><span class="number">19</span>吐谷渾王慕璝遣侍郞謝太寧奉表于魏，請送赫連定。己丑，魏以慕璝爲大將軍、西秦王。<span class="note">璝，古回翻。</span></p>

    <p class="origin"><span class="number">20</span>左僕射臨川王義慶固求解職；甲辰，以義慶爲中書令，丹楊尹如故。</p>

    <p class="origin"><span class="number">21</span>九月，癸丑，魏主還宮。庚申，加太尉長孫柱國大將軍，<span class="note">柱國大將軍始此。</span>以左光祿大夫崔浩爲司徒，征西大將軍長孫道生爲司空。道生性清儉，一熊皮鄣泥，數十年不易。<span class="note">《類篇》：馬障泥曰韂。韂，昌豔翻。《蜀註》云：遮擁泥濘也。</span>魏主使歌工歷頌羣臣曰：「智如崔浩，廉若道生。」</p>

    <p class="origin"><span class="number">22</span>魏主欲選使者詣河西，崔浩薦尚書李順，乃以順爲太常，拜河西王蒙遜爲侍中、都督涼州·西域·羌·戎諸軍事、太傅、行征西大將軍、涼州牧、涼王，王武威、張掖、敦煌、酒泉、西海、金城、西平七郡；<span class="note">使，疏吏翻。王武，于況翻。敦，徒門翻。</span>冊曰：「盛衰存亡，與魏升降。北盡窮髮，南極庸、㟭，西被崐嶺，東至河曲，<span class="note">《經典釋文》：司馬曰：窮髮，北極之下無毛之地也。按：毛，草也。《地理書》云：山以草木爲髮。庸，魏興上庸之地，㟭，㟭山也。崐嶺，謂崐崙。河曲，朔方之河曲也。㟭，與岷同。被，皮義翻。</span>王實征之，以夾輔皇室。置將相、羣卿、百官，承制假授；建天子旌旗，出入警蹕，如漢初諸侯王故事。」</p>

    <p class="origin"><span class="number">23</span>壬申，魏主詔曰：「今二寇摧殄，將偃武脩文，理廢職，舉逸民。范陽盧玄、博陵崔綽、趙郡李靈、河間邢穎、勃海高允、廣平游雅、太原張偉等，皆賢雋之冑，冠冕周邦。<span class="note">「周」，當作「州」。<span class="note8">『章：甲十一行本正作「州」；乙十一行本同；孔本同。』</span></span>《易》曰：『我有好爵，吾與爾縻之。』<span class="note">《易·中孚》九二《爻辭》。</span>如玄之比者，盡敕州郡以禮發遣。」遂徵玄等及州郡所遣至者數百人，差次敍用。崔綽以母老固辭。玄等皆拜中書博士。玄，諶之曾孫；<span class="note">晉永嘉之後，盧諶展轉於石氏之間，冉閔之敗，遂死於兵。諶，氏壬翻。</span>靈，順之從父兄也。<span class="note">從，才用翻。</span></p>

    <p class="origin">玄舅崔浩，每與玄言，輒歎曰：「對子眞使我懷古之情更深。」<span class="note">盧玄，字子眞。</span>浩欲大整流品，明辨姓族。玄止之曰：「夫創制立事，各有其時；樂爲此者，詎有幾人！宜加三思。」<span class="note">樂，音洛。三，息暫翻。</span>浩不從，由是得罪於衆。</p>

    <p class="origin"><span class="number">24</span>初，魏昭成帝始制法令：<span class="note">什翼犍諡昭成帝。</span>「反逆者族；其餘當死者聽入金、馬贖罪；殺人者聽與死家牛馬、葬具以平之；盜官物，一備五；私物，一備十。」<span class="note">備，陪償也，今人多云陪備。</span>四部大人共坐王庭決辭訟，無繫訊連逮之苦，境內安之。太祖入中原，<span class="note">道武帝廟號太祖。</span>患前代律令峻密，命三公郞王德删定，務崇簡易。<span class="note">事見一百十卷晉安帝隆安二年。易，以豉翻。</span>季年被疾，刑罰濫酷；<span class="note">事見一百十一卷晉安帝隆安四年。被，皮義翻。</span>太宗承之，吏文亦深。<span class="note">明元帝廟號太宗。</span>冬，十月，戊寅，世祖命崔浩更定律令，除五歲、四歲刑，增一年刑；巫蠱者，負羖羊、抱犬沈諸淵。<span class="note">羖，果五翻。《說文》：夏羊壯曰羖；一說，羖，䍽羊也。沈，持林翻。</span>初令官階九品者得以官爵除刑。<span class="note">漢官以石秩爲差，魏、晉始定品秩之次。</span>婦人當刑而孕，產後百日乃決。闕左懸登聞鼓以達冤人。<span class="note">禹令有獄訟者搖鞀。《周禮》：左嘉石以平罷民。皆所以達幽枉也。登聞鼓，令負冤者得詣闕檛鼓，登時上聞也。</span></p>

    <p class="origin"><span class="number">25</span>魏主如漠南。十一月，丙辰，北部敕勒莫弗庫若干<span class="note">高車酋長謂之莫弗。《考異》曰：《後魏書》、《北史·本紀》皆作「敕勒」，《鄧淵傳》皆作「高車」。按高車卽敕勒別名也。</span>帥所部數萬騎，驅鹿數百萬頭，詣魏主行在。<span class="note">帥，讀曰率。騎，奇寄翻。</span>魏主大獵以賜從官。<span class="note">從，才用翻。</span>十二月，丁丑，還宮。</p>

    <p class="origin"><span class="number">26</span>是歲，涼王改元義和。</p>

    <p class="origin"><span class="number">27</span>林邑王范陽邁寇九德，交州兵擊卻之。<span class="note">九德郡，古越裳氏國，隋、唐爲驩州。</span></p>

    <p class="reign-title">九年<span class="note"><span class="note1">（壬申、四三二）</span></span></p>

    <p class="origin"><span class="number">1</span>春，正月，丙午，魏主尊保太后竇氏爲皇太后，<span class="note">尊保母爲母，非禮也。</span>立貴人赫連氏爲皇后，子晃爲皇太子；大赦；改元延和。</p>

    <p class="origin"><span class="number">2</span>燕王立慕容后之子王仁爲太子。</p>

    <p class="origin"><span class="number">3</span>三月，庚戌，衞將軍王弘進位太保，加中書監。丁巳，征南大將軍檀道濟進位司空，還鎭尋陽。<span class="note">道濟自歷城還師至建康，復使之還鎭尋陽。</span></p>

    <p class="origin"><span class="number">4</span>壬申，吐谷渾王慕璝送赫連定于魏，魏人殺之。慕璝上表曰：「臣俘擒僭逆，獻捷王府，爵秩雖崇而土不增廓，車旗旣飾而財不周賞；願垂鑒察。」魏主下其議。<span class="note">下，戶嫁翻。</span>公卿以爲：「慕璝所致唯定而已，塞外之民皆爲己有，而貪求無厭，不可許也。」<span class="note">厭，於鹽翻。</span>魏主乃詔曰：「西秦王所得金城、枹罕、隴西之地，<span class="note">枹，音膚。</span>朕卽與之，乃是裂土，何須復廓。<span class="note">復，扶又翻。</span>西秦款至，綿絹隨使疏數，臨時增益，非一賜而止也。」<span class="note">使，疏吏翻；下同。疏，與疎同。數，所角翻。</span>自是慕璝貢使至魏者稍簡。</p>

    <p class="origin"><span class="number">5</span>魏方士祁纖奏改代爲萬年，以代尹爲萬年尹，代令爲萬年令。崔浩曰：「昔太祖應天受命，兼稱代、魏以法殷商。<span class="note">帝嚳都亳；子契受封於商，自契至湯八遷，湯始都亳，從先王居，謂之亳殷，故兼稱殷、商。</span>國家積德，當享年萬億，不待假名以爲益也。纖之所聞，皆非正義，宜復舊號。」魏主從之。</p>

    <p class="origin"><span class="number">6</span>夏，五月，壬申，華容文昭公王弘卒。弘明敏有思致，而輕率少威儀。性褊隘，好折辱人，人以此少之。<span class="note">思，相吏翻。少，詩沼翻。褊，方緬翻。好，呼到翻。折，之舌翻。</span>雖貴顯，不營財利；及卒，家無餘業。帝聞之，特賜錢百萬，米千斛。</p>

    <p class="origin"><span class="number">7</span>魏主治兵於南郊，謀伐燕。<span class="note">治，直之翻。</span></p>

    <p class="origin"><span class="number">8</span>帝遣使者趙道生聘于魏。</p>

    <p class="origin"><span class="number">9</span>六月，戊寅，司徒、南徐州刺史彭城王義康改領揚州刺史。<span class="note">王弘卒，義康始領揚州。</span></p>

    <p class="origin"><span class="number">10</span>詔分青州置冀州，<span class="note">宋冀州領廣川、平原、清河、樂陵、魏郡、河間、頓丘、高陽、勃海九郡，皆僑置於河、濟間。</span>治歷城。</p>

    <p class="origin"><span class="number">11</span>吐谷渾王慕璝遣其司馬趙敍入貢，且來告捷。<span class="note">告擒赫連定之捷也。璝，古回翻。</span></p>

    <p class="origin"><span class="number">12</span>庚寅，魏主伐燕。命太子晃錄尚書事，時晃纔五歲。又遣左僕射安原、建寧王崇等屯漠南以備柔然。</p>

    <p class="origin"><span class="number">13</span>辛卯，魏主遣散騎常侍鄧穎來聘。</p>

    <p class="origin"><span class="number">14</span>乙未，以吐谷渾王慕璝爲都督西秦·河·沙三州諸軍事、征西大將軍、西秦·河二州刺史，進爵隴西王，且命慕璝悉歸南方將士先沒於夏者，得百五十餘人。<span class="note">劉義眞之敗沒於夏者。</span></p>

    <p class="origin">又加北秦州刺史楊難當征西將軍。難當以兄子保宗爲鎭南將軍，鎭宕昌；<span class="note">宕昌，隋、唐爲宕州之地。宕，徒浪翻。</span>以其子順爲秦州刺史，守上邽。保宗謀襲難當，事泄，難當囚之。</p>

    <p class="origin"><span class="number">15</span>壬寅，以江夏王義恭爲都督南兗等六州諸軍事、開府儀同三司、南兗州刺史，臨川王義慶爲都督荊·雍等七州諸軍事、荊州刺史，<span class="note">雍，於用翻。</span>竟陵王義宣爲中書監，衡陽王義季爲南徐州刺史。初，高祖以荊州居上流之重，土地廣遠，資實兵甲居朝廷之半，故遺詔令諸子居之。上以義慶宗室令美，且烈武王有大功於社稷，<span class="note">臨川王道規諡烈武王。</span>故特用之。</p>

    <p class="origin"><span class="number">16</span>秋，七月，己未，魏主至濡水。<span class="note">《水經》：濡水自塞外來，過遼西令支、肥如、海陽等縣而入于海。濡，乃官翻。</span>庚申，遣安東將軍奚斤發幽州民及密雲丁零萬餘人，<span class="note">魏收曰：道武帝皇始二年，置密雲郡密雲縣，治提攜城，本漢厗奚縣地。孟康曰：厗，音提。</span>運攻具，出南道，會和龍。魏主至遼西，燕王遣其侍御史崔聘奉牛酒犒師。己巳，魏主至和龍。</p>

    <p class="origin"><span class="number">17</span>庚午，以領軍將軍殷景仁爲尚書僕射，太子詹事劉湛爲領軍將軍。</p>

    <p class="origin"><span class="number">18</span>益州刺史劉道濟，粹之弟也，信任長史費謙、別駕張熙等，聚斂興利，<span class="note">費，扶費翻。</span>傷政害民，立官冶，禁民鼓鑄而貴賣鐵器，商賈失業，吁嗟滿路。<span class="note">斂，力瞻翻。賈，音古。</span></p>

    <p class="origin">流民許穆之，變姓名稱司馬飛龍，自云晉室近親，往依氐王楊難當。難當因民之怨，資飛龍以兵，使侵擾益州。飛龍招合蜀人，得千餘人，攻殺巴興令，<span class="note">沈約曰：巴興令，徐《志》不註置立，疑李氏所立，屬遂寧郡。宋白曰：晉永和十一年置巴興縣，西魏改曰長江縣，唐屬遂州。</span>逐陰平太守；<span class="note">晉孝武帝泰始中，置陰平郡，至武帝永初間，又分爲南陰平、北陰平。此南陰平也。隋倂南陰平入雒縣。宋白曰：文州，古陰平也。戰國氐、羌所據，漢爲陰平道，魏、晉爲陰平郡陰平縣。永嘉末，太守王鑒以郡降李雄，晉人於是悉流移於蜀、漢，其氐、羌並屬楊茂搜，此郡不復預受正朔，故《南史》諸《志》悉無所錄。其晉人流寓於蜀者，仍於益州立南、北二陰平，寓於漢中者亦於梁州立南、北二陰平。今劍州陰平縣，益州之北陰平郡也。</span>道濟遣軍擊斬之。</p>

    <p class="origin">道濟欲以五城人帛氐奴、梁顯爲參軍督護，<span class="note">孫愐曰：帛，姓也。</span>費謙固執不與。氐奴等與鄕人趙廣構扇縣人，詐言司馬殿下猶在陽泉山中，聚衆得數千人，引向廣漢；<span class="note">沈約曰：蜀分緜竹立陽泉縣，屬廣漢郡，隋復倂入緜竹。</span>道濟參軍程展會治中李抗之將五百人擊之，皆敗死。巴西人唐頻聚衆應之，趙廣等進攻涪城，陷之。<span class="note">將，卽亮翻。涪，音浮。</span>於是涪陵、江陽、遂寧諸郡守皆棄城走，蜀土僑、舊俱反。<span class="note">沈約曰：遂寧郡，《永初郡國志》有之，疑晉末分廣漢所立，唐爲遂州。守，手又翻；下太守同。</span></p>

    <p class="origin"><span class="number">19</span>燕石城太守李崇等十郡降于魏。<span class="note">石城縣，前漢屬右北平，燕分置石城郡。魏眞君八年，置建德郡於白狼，以石城爲縣，屬焉。降，戶江翻。</span>魏主發其民三萬穿圍塹以守和龍。崇，績之子也。<span class="note">李績見一百卷晉穆帝升平四年。塹，七豔翻。</span></p>

    <p class="origin">八月，燕王使數萬人出戰，魏昌黎公丘等擊破之，<span class="note">「公丘」之下當有漏字。</span>死者萬餘人。燕尚書高紹帥萬餘家保羌胡固；<span class="note">帥，讀曰率。</span>辛巳，魏主攻紹，斬之。平東將軍賀多羅攻帶方，撫軍大將軍永昌王健攻建德，驃騎大將軍樂平王丕攻冀陽，皆拔之。</p>

    <p class="origin">九月，乙卯，魏主引兵西還，徙營丘、成周、遼東、樂浪、帶方、玄菟六郡民三萬家於幽州。<span class="note">《五代志》曰：後魏置營州於和龍城，領建德、冀陽、遼東、樂浪、營丘等郡，龍城、大興、永樂、帶方、定荒、石城、廣都、陽武、襄平、新昌、平剛、柳城、富平等縣。蓋燕國自慕容以來，分置郡縣於遼西，其後或省或倂，爲郡爲縣，皆不可考；如玄菟郡亦當置於遼西也。驃，匹妙翻。騎，奇寄翻。樂浪，音洛琅。菟，同都翻。</span></p>

    <p class="origin">燕尚書郭淵勸燕王送款獻女於魏，乞爲附庸。燕王曰：「負釁在前，結忿已深，降附取死，不如守志更圖也。」<span class="note">釁，許覲翻。降，戶江翻。</span></p>

    <p class="origin">魏主之圍和龍也，宿衞之士多在戰陳，<span class="note">陳，與陣同。</span>行宮人少。雲中鎭將朱脩之謀與南人襲殺魏主，因入和龍，深海南歸；以告冠軍將軍毛脩之，毛脩之不從，乃止。<span class="note">少，詩沼翻。將，卽亮翻。冠，古玩翻。</span>旣而事泄，朱脩之逃奔燕。魏人數伐燕，<span class="note">數，所角翻。</span>燕王遣脩之南歸求救。脩之汎海至東萊，遂還建康，拜黃門侍郞。</p>

    <p class="origin"><span class="number">20</span>趙廣等進攻成都，劉道濟嬰城自守。賊衆屯聚日久，不見司馬飛龍，欲散去。廣懼，將三千人及羽儀詣陽泉寺，<span class="note">以羽爲儀，故曰羽儀。</span>詐云迎飛龍。至，則謂道人枹罕程道養曰：<span class="note">枹，音膚。</span>「汝但自言是飛龍，則坐享富貴；不則斷頭！」<span class="note">斷，丁管翻。</span>道養惶怖許諾。<span class="note">怖，普布翻。</span>廣乃推道養爲蜀王、車騎大將軍、益·梁二州牧，改元泰始，備置百官。以道養弟道助爲驃騎將軍、長沙王，鎭涪城；趙廣、帛氐奴、梁顯及其黨張尋、嚴遐皆爲將軍，奉道養還成都，衆至十餘萬，四面圍城。使人謂道濟曰：「但送費謙、張熙來，我輩自解去。」道濟遣中兵參軍裴方明、任浪之各將千餘人出戰，皆敗還。<span class="note">任，音壬。</span></p>

    <p class="origin"><span class="number">21</span>冬，十一月，乙巳，魏主還平城。</p>

    <p class="origin"><span class="number">22</span>壬子，以少府中山甄法崇爲益州刺史。<span class="note">代劉道濟也。甄，之人翻。</span></p>

    <p class="origin"><span class="number">23</span>初，燕王嫡妃王氏，生長樂公崇，崇於兄弟爲最長。<span class="note">樂，音洛。最長，知兩翻。</span>及卽位，立慕容氏爲王后，王氏不得立，又黜崇，使鎭肥如。<span class="note">燕以幽州刺史鎭肥如，遼西之地也。</span>崇母弟廣平公朗、樂陵公邈相謂曰：「今國家將亡，人無愚智皆知之。王復受慕容后之譖，<span class="note">復，扶又翻。</span>吾兄弟死無日矣。」乃相與亡奔遼西，說崇使降魏，崇從之。會魏主使給事郞王德招崇，<span class="note">「給事郞」，《北史》作「給事中」。說，輸芮翻。降，戶江翻；下同。</span>十二月，己丑，崇使邈如魏，請舉郡降。燕王聞之，使其將封羽圍崇於遼西。<span class="note">將，卽亮翻；下同。</span></p>

    <p class="origin"><span class="number">24</span>魏主徵諸名士之未仕者，州郡多逼遣之。魏主聞之，下詔，令「守宰以禮申諭，<span class="note">申，重也。重，直龍翻。守，式又翻。</span>任其進退，毋得逼遣。」</p>

    <p class="origin"><span class="number">25</span>初，帝以少子紹爲盧陵孝獻王嗣，<span class="note">義眞諡曰孝獻。少，詩照翻。</span>以江夏王義恭子朗爲營陽王嗣；庚寅，封紹爲廬陵王，朗爲南豐縣王。</p>

    <p class="origin"><span class="number">26</span>裴方明等復出擊程道養營，破之，<span class="note">復，扶又翻；下衆復、豈復、順復同。</span>焚其積聚。<span class="note">積，子賜翻。聚，才諭翻。</span></p>

    <p class="origin">賊黨江陽楊孟子將千餘人屯城南，<span class="note">江陽，隋倂入陽州隆山縣。</span>參軍梁儁之統南樓，投書說諭孟子，邀使入城見劉道濟，道濟版爲主簿，克期討賊。趙廣知其謀，孟子懼，將所領奔晉原，晉原太守文仲興與之同拒守。趙廣遣帛氐奴攻晉原，破之，<span class="note">李雄分蜀郡爲漢原郡，晉穆帝更名晉原郡，治江原縣，唐爲蜀州晉原縣。宋白曰：晉原縣本漢江原縣地，李雄立江原郡，晉改爲多融縣，又改晉原，以縣界晉原山爲名。</span>仲興、孟子皆死。裴方明復出擊賊，屢戰，破之，賊遂大潰；程道養收衆得七千人，還廣漢，趙廣別將五千餘人還涪城。</p>

    <p class="origin">先是，張熙說道濟糶倉穀，<span class="note">先，悉薦翻。說，輸芮翻。</span>故自九月末圍城至十二月，糧儲俱盡。方明將二千人出城求食，爲賊所敗，<span class="note">敗，補邁翻。</span>單馬獨還，賊衆復大集。方明夜縋而上，<span class="note">縋，馳僞翻。上，時掌翻。</span>道濟爲設食，<span class="note">爲，于僞翻；下微爲同。</span>涕泣不能食。道濟曰：「卿非大丈夫，小敗何苦！賊勢旣衰，臺兵垂至，但令卿還，何憂於賊！」卽減左右以配之。賊於城外揚言，云「方明已死」，城中大恐。道濟夜列炬火，出方明以示衆，衆乃安。道濟悉出財物於北射堂，令方明募人。時城中或傳道濟已死，莫有應者。梁攜之說道濟遣左右給使三十餘人出外，<span class="note">梁攜之，蓋卽梁儁之，「攜」字誤也。</span>且告之曰：「吾病小損，各聽歸家休息。」給使旣出，城中乃安，應募者日有千餘人。</p>

    <p class="origin"><span class="number">27</span>初，晉謝混尚晉陵公主。<span class="note">晉陵公主，晉孝武之女。</span>混死，<span class="note">見一百十六卷晉安帝義熙八年。</span>詔公主與謝氏絕婚；公主悉以混家事委混從子弘微。<span class="note">從，才用翻。</span>混仍世宰輔，僮僕千人，唯有二女，年數歲，弘微爲之紀理生業，一錢尺帛有文簿。<span class="note">爲，于僞翻。</span>九年而高祖卽位，公主降號東鄕君，聽還謝氏。入門，室宇倉廩，不異平日，田疇墾闢，有加於舊。東鄕君歎曰：「僕射平生重此子，可謂知人；僕射爲不亡矣！」<span class="note">混仕晉爲尚書左僕射。</span>親舊見者爲之流涕。是歲，東鄕君卒，<span class="note">爲，于僞翻。卒，子恤翻。</span>公私咸謂貲財宜歸二女，田宅、僮僕應屬弘微。弘微一無所居，自以私祿葬東鄕君。</p>

    <p class="origin">混女夫殷叡好摴蒱，<span class="note">好，呼到翻。</span>聞弘微不取財物，乃奪其妻妹及伯母、兩姑之分以還戲責。<span class="note">分，扶問翻。責，如字，又讀曰債。</span>內人皆化弘微之讓，一無所爭。或譏之曰：「謝氏累世財產，充殷君一朝戲責，理之不允，莫此爲大。卿視而不言，譬棄物江海以爲廉耳。設使立清名而令家內不足，亦吾所不取也。」弘微曰：「親戚爭財，爲鄙之甚，今內人尚能無言，豈可導之使爭乎！分多共少，不至有乏，身死之後，豈復見關也？」</p>

    <p class="origin"><span class="number">28</span>禿髮保周自涼奔魏，<span class="note">保周奔涼見一百十六卷晉安帝義熙十年。</span>魏封保周爲張掖公。</p>

    <p class="origin"><span class="number">29</span>魏李順復奉使至涼。<span class="note">復，扶又翻。使，疏吏翻。</span>涼王蒙遜遣中兵校郞楊定歸謂順曰：「年衰多疾，腰髀不隨，不堪拜伏；比三五日消息小差，當相見。」<span class="note">此，必寐翻，及也。</span>順曰：「王之老疾，朝廷所知；豈得自安，不見詔使！」明日，蒙遜延順入至庭中，蒙遜箕坐隱几，無動起之狀。<span class="note">師古曰：謂伸兩脚而坐，其形如箕。隱，於靳翻。</span>順正色大言曰：「不謂此叟無禮乃至於此！今不憂覆亡而敢陵侮天地；魂魄逝矣，何用見之！」握節將出。涼王使定歸追止之，曰：「太常旣雅恕衰疾，<span class="note">雅，素也。</span>傳聞朝廷有不拜之詔，是以敢自安耳。」順曰：「齊桓公九合諸侯，一匡天下；周天子賜胙，命無下拜，桓公猶不敢失臣禮，下拜登受。<span class="note">齊桓公合諸侯於葵丘，王使宰孔賜胙，齊侯將下拜。孔曰：「天子以伯舅耄老，加勞賜一級，無下拜。」對曰：「天威不違顏咫尺。小白余敢貪天子之命無下拜？死隕越于下，以爲天子羞，敢不下拜！」下拜，登受。</span>今王雖功高，未如齊桓；朝廷雖相崇重，未有不拜之詔；而遽自偃蹇，此豈社稷之福邪！」蒙遜乃起，拜受詔。</p>

    <p class="origin">使還，魏主問以涼事。順曰：「蒙遜控制河右，踰三十年，<span class="note">晉安帝隆安五年蒙遜殺段業，篡有其國，至是三十一年。</span>經涉艱難，粗識機變，<span class="note">粗，坐五翻。</span>綏集荒裔，羣下畏服；雖不能貽厥孫謀，猶足以終其一世。然禮者德之輿，敬者身之基也；蒙遜無禮、不敬，以臣觀之，不復年矣。」<span class="note">復，扶又翻，言其死在朝夕。</span>魏主曰：「易世之後，何時當滅？」順曰：「蒙遜諸子，臣略見之，皆庸才也。如聞敦煌太守牧犍，器性粗立，<span class="note">敦，徒門翻。犍，居言翻。</span>繼蒙遜者，必此人也。然比之於父，皆云不及。此殆天之所以資聖明也。」<span class="note">《考異》曰：《後魏書》，順初奉冊拜沮渠蒙遜爲涼州牧，卽有蒙遜不拜及順使還論牧犍事。《南史》，順冊拜蒙遜還，拜都督四州、長安鎭都大將、開府，徵爲四部尚書，加常侍。延和初使涼，始有不拜等事。今據順云「不復周矣」；明年蒙遜死，帝曰：「卿言蒙遜死，驗矣」。故從《南史》。</span>魏主曰：「朕方有事東方，<span class="note">謂方圖燕也。</span>未暇西略。如卿所言，不過數年之外，不爲晚也。」</p>

    <p class="origin">初，罽賓沙門曇無讖，自云能使鬼治病，且有祕術。<span class="note">《北史》曰：曇無讖自云能使鬼療病，令婦人多子。罽，音計。曇，徒含翻。讖，楚譖翻。治，直之翻。</span>涼王蒙遜甚重之，謂之「聖人」，諸女及子婦皆往受術。魏主聞之，使李順往徵之。蒙遜留不遣，仍殺之。魏主由是怒涼。</p>

    <p class="origin">蒙遜荒淫猜虐，羣下苦之。<span class="note">爲魏滅涼張本。</span></p>

    <p class="reign-title">十年<span class="note"><span class="note1">（癸酉、四三三）</span></span></p>

    <p class="origin"><span class="number">1</span>春，正月，乙卯，魏主遣永昌王健督諸軍救遼西。<span class="note">以馮崇被圍也。</span></p>

    <p class="origin"><span class="number">2</span>己未，大赦。</p>

    <p class="origin"><span class="number">3</span>丙寅，魏以樂安王範爲都督秦·雍等五州諸軍事、衞大將軍、開府儀同三司、長安鎭都大將。<span class="note">都大將又在鎭大將之上。雍，於用翻。將，卽亮翻；下同。</span>魏主以範年少，<span class="note">少，詩照翻。</span>更選舊德平西將軍崔徽、征北大將軍鴈門張黎爲之副，共鎭長安。徽，宏之弟也。<span class="note">崔宏，崔浩之父也。</span>範謙恭寬惠，徽務敦大體，黎清約公平，政刑簡易，<span class="note">易，以豉翻。</span>輕傜薄賦，關中遂安。</p>

    <p class="origin"><span class="number">4</span>二月，庚午，魏主以馮崇爲都督幽·平·東夷諸軍事、車騎大將軍、幽·平二州牧，封遼西王，錄其國尚書事，食遼西十郡，承制假授尚書、刺史、征虜已下官。<span class="note">自征虜以下雜號將軍皆得假授。騎，奇寄翻。</span></p>

    <p class="origin"><span class="number">5</span>魏平涼休屠征西將軍金崖、<span class="note">句斷。屠，直於翻。</span>羌涇州刺史秋子玉<span class="note">魏置涇州於安定郡，治臨涇城。</span>與安定鎭將延普爭權，崖、子玉舉兵攻普，不克，退保胡空谷。<span class="note">卽胡空堡之地。</span>魏主以虎牢鎭大將陸俟爲安定鎭大將，擊崖等，皆擒之。</p>

    <p class="origin">魏主徵陸俟爲散騎常侍，出爲懷荒鎭大將，<span class="note">懷荒鎭，魏降高車所置六鎭之一也。散，悉亶翻。騎，奇寄翻。</span>未期歲，高車諸莫弗訟俟嚴急無恩，復請前鎭將郞孤。<span class="note">復，扶又翻；下無復、將復同。</span>魏主徵俟還，以孤代之。俟旣至，言於帝曰：「不過期年，郞孤必敗，高車必叛。」<span class="note">期，讀曰朞。</span>帝怒，切責之，使以建業公歸第。明年，諸莫弗果殺郞孤而叛。帝大驚，立召俟問之曰：「卿何以知其然也？」俟曰：「高車不知上下之禮，故臣臨之以威，制之以法，欲以漸訓導，使知分限。<span class="note">分，扶問翻。</span>而諸莫弗惡臣所爲，<span class="note">惡，烏路翻。</span>訟臣無恩，稱孤之美。臣以罪去，孤獲還鎭，悅其稱譽，<span class="note">譽，音余。</span>益收名聲，專用寬恕待之。無禮之人，易生驕慢，<span class="note">易，以豉翻。</span>不過期年，無復上下，孤所不堪，必將復以法裁之。如此，則衆心怨懟，必生禍亂矣。」<span class="note">魏裴潛去代郡而烏桓叛，事亦如此。懟，直類翻。</span>帝笑曰：「卿身雖短，思慮何長也！」卽日復以爲散騎常侍。</p>

    <p class="origin"><span class="number">6</span>壬午，魏主如河西，遣兼散騎常侍宋宣來聘，且爲太子晃求婚；<span class="note">爲，于僞翻。</span>帝依違答之。</p>

    <p class="origin"><span class="number">7</span>劉道濟卒，梁儁之、裴方明等密埋其尸於齋後，詐爲道濟敎命以答籤疏，雖其母妻亦不知也。程道養於毀金橋登壇郊天，方明將三千人出擊之，<span class="note">將，卽亮翻；下同。</span>道養等大敗，退保廣漢。</p>

    <p class="origin">荊州刺史臨川王義慶以巴東太守周籍之督巴西等五郡諸軍事，將二千人救成都。</p>

    <p class="origin"><span class="number">8</span>三月，亡人司馬天助降於魏，自稱晉會稽世子元顯之子；<span class="note">降，戶江翻。會，工外翻。</span>魏人以爲青·徐二州刺史、東海公。</p>

    <p class="origin"><span class="number">9</span>壬子，魏主還宮。</p>

    <p class="origin"><span class="number">10</span>趙廣等自廣漢至郫，<span class="note">郫縣自漢以來屬蜀郡。師古曰：郫，音疲。</span>連營百數。周籍之與裴方明等合兵攻郫，克之，進擊廣等於廣漢，廣等走還涪及五城。<span class="note">涪，音浮。</span>夏，四月，戊寅，始發劉道濟喪。</p>

    <p class="origin"><span class="number">11</span>帝聞梁、南秦二州刺史甄法護刑政不治，<span class="note">甄，之人翻。</span>失氐、羌之和，乃自徒中起蕭思話爲梁、南秦二州刺史。<span class="note">《考異》曰：《思話傳》云：「楊難當寇漢中，乃用思話。」按《本紀》及《氐胡傳》，難當寇漢中皆在十一月。</span>法護，法崇之兄也。</p>

    <p class="origin"><span class="number">12</span>涼王蒙遜病甚，國人共議，以世子菩提幼弱，立菩提之兄敦煌太守牧犍爲世子，加中外都督、大將軍、錄尚書事。<span class="note">菩，薄乎翻。犍，居言翻。《考異》曰：《宋書》、《十六國春秋》作「茂虔」。《後魏書·紀》《傳》作「牧犍」，今從之。</span>蒙遜卒，諡曰武宣王，廟號太祖。牧犍卽河西王位，大赦，改元永和。立子封壇爲世子，加撫軍大將軍、錄尚書事。遣使請命于魏。牧犍聰穎好學，<span class="note">使，疏吏翻。好，呼到翻。</span>和雅有度量，故國人立之。</p>

    <p class="origin">先是，魏主遣李順迎武宣王女爲夫人，<span class="note">先，悉薦翻。</span>會卒，牧犍稱先王遺意，遣左丞宋繇送其妹興平公主于魏，拜右昭儀。<span class="note">李延壽曰：魏主增置左、右昭儀。</span></p>

    <p class="origin">魏主謂李順曰：「卿言蒙遜死，今則驗矣；又言牧犍立，何其妙哉！朕克涼州，亦當不遠。」於是賜絹千匹，廏馬一乘，<span class="note">乘，繩證翻。</span>進號安西將軍，寵待彌厚，政事無巨細皆與之參議。<span class="note">李順以言中見寵待，而亦以爲涼隱受誅，爲臣之不易也如此！</span></p>

    <p class="origin">遣順拜牧犍都督涼·沙·河三州·西域·羌·戎諸軍事、車騎將軍、開府儀同三司、涼州刺史、河西王，<span class="note">騎，奇寄翻。</span>以宋繇爲河西王右相。牧犍以無功受賞，留順，上表乞安、平一號；<span class="note">謂若安西將軍、若平西將軍，乞一號。</span>優詔不許。</p>

    <p class="origin">牧犍尊敦煌劉昺爲國師，<span class="note">敦，徒門翻。</span>親拜之，命官屬以下皆北面受業。</p>

    <p class="origin"><span class="number">13</span>五月，己亥，魏主如山北。<span class="note">武周山之北也。</span></p>

    <p class="origin"><span class="number">14</span>林邑王范陽邁遣使入貢，求領交州；<span class="note">使，疏吏翻。</span>詔答以道遠，不許。</p>

    <p class="origin"><span class="number">15</span>裴方明進軍向涪城，破張尋、唐頻，擒程道助，斬嚴遐，於是趙廣等皆奔散。</p>

    <p class="origin"><span class="number">16</span>六月，魏永昌王健、左僕射安原督諸軍擊和龍，將軍樓㪍別將五千騎圍凡城。<span class="note">《魏書·官氏志》：內入諸姓，賀樓氏改爲樓氏。將，卽亮翻；下同。</span>燕守將封羽以凡城降，<span class="note">降，戶江翻；下同。</span>收其三千餘家而還。</p>

    <p class="origin"><span class="number">17</span>辛巳，魏人發秦、雍兵一萬，築小城於長安城內。<span class="note">雍，於用翻。</span></p>

    <p class="origin"><span class="number">18</span>秋，八月，馮崇上表請說降其父；<span class="note">說，輸芮翻。</span>魏主不聽。</p>

    <p class="origin"><span class="number">19</span>九月，益州刺史甄法崇至成都，收費謙，誅之。<span class="note">費，扶沸翻。</span>程道養、張尋將二千餘家逃入郪山，<span class="note">廣漢郪縣之山也。師古曰：郪，音妻，又音千私翻。</span>餘黨各擁衆藏竄山谷，時出爲寇不絕。</p>

    <p class="origin"><span class="number">20</span>戊午，魏主遣兼大鴻臚崔賾持節拜氐王楊難當爲征南大將軍、開府儀同三司、秦·梁二州牧、南秦王。賾，逞之子也。<span class="note">崔逞自燕歸魏，以侮慢爲魏主珪所殺。賾，士革翻。</span></p>

    <p class="origin"><span class="number">21</span>楊難當因蕭思話未至，甄法護將下，舉兵襲梁州，破白馬，獲晉昌太守張範，<span class="note">白馬戍在沔水北，卽陽平關。晉桓溫平蜀，以巴、漢流人立晉昌郡於上庸之西。</span>敗法護參軍魯安期等；<span class="note">敗，補邁翻。</span>又攻葭萌，獲晉壽太守范延朗。<span class="note">晉孝武太元十五年，梁州刺史周馥表分梓潼立晉壽郡，古葭萌之地也。葭，音家。</span>冬，十一月，丁未，法護棄城奔洋川之西城。<span class="note">後魏方立洋川郡於漢中之西鄕縣，此蓋因其地有洋水，故謂之洋川。洋，音祥，又如字。</span>難當遂有漢中之地，以其司馬趙溫爲梁、秦二州刺史。</p>

    <p class="origin"><span class="number">22</span>甲寅，魏主還宮。</p>

    <p class="origin"><span class="number">23</span>十二月，己巳，魏大赦。</p>

    <p class="origin"><span class="number">24</span>辛未，魏主如陰山之北。</p>

    <p class="origin"><span class="number">25</span>魏寧朔將軍盧玄來聘。</p>

    <p class="origin"><span class="number">26</span>前祕書監謝靈運，好爲山澤之遊，<span class="note">五年，靈運免官，故曰前。好，呼到翻。</span>窮幽極險，從者數百人，<span class="note">從，才用翻。</span>伐木開徑；百姓驚擾，以爲山賊。會稽太守孟顗與靈運有隙，<span class="note">會，工外翻。顗，魚豈翻。</span>表其有異志，發兵自防。靈運詣闕自陳，上以爲臨川內史。</p>

    <p class="origin">靈運遊放自若，廢棄邵事，爲有司所糾。是歲，司徒遣使隨州從事鄭望生收靈運；<span class="note">使，疏吏翻。望生蓋爲江州從事。</span>靈運執望生，興兵逃逸，作詩曰：「韓亡子房奮，秦帝魯連恥。」<span class="note">靈運自以世爲晉臣，故賦是詩。子房事見七卷秦始皇二十九年；魯連事見《考異》。</span>追討，擒之。廷尉奏靈運率衆反叛，論正斬刑。上愛其才，欲免官而已。彭城王義康堅執，謂不宜恕。乃降死一等，徙廣州。</p>

    <p class="origin">久之，或告靈運令人買兵器，結健兒，欲於三江口篡取之，不果。<span class="note">《水經》：溫水出牂柯夜郞縣，東至鬱林廣鬱縣爲鬱水。灕水出陽海山，南過蒼梧荔浦縣，又南至廣信縣入于鬱。封水出臨賀郡馮乘縣西牛屯山，西南流入廣信縣，南流注于鬱水。此蓋三水所會之地，謂之三江口。</span>詔於廣州棄市。</p>

    <p class="origin">靈運恃才放逸，多所陵忽，故及於禍。</p>

    <p class="origin"><span class="number">27</span>魏立徐州於外黃，以刁雍爲刺史。<span class="note">雍，於容翻。</span></p>

    <p class="reign-title">十一年<span class="note"><span class="note1">（甲戌、四三四）</span></span></p>

    <p class="origin"><span class="number">1</span>春，正月，戊戌，燕王遣使請和於魏；<span class="note">使，疏吏翻。</span>魏主不許。</p>

    <p class="origin"><span class="number">2</span>楊難當以克漢中告捷於魏，送雍州流民七千家於長安。<span class="note">雍，於用翻。</span>蕭思話至襄陽，遣橫野司馬蕭承之爲前驅。<span class="note">思話時以橫野將軍鎭梁州，以承之爲司馬。</span>承之緣道收兵，得千人，進據磝頭。<span class="note">《水經註》：漢水逕黃金南，東流歷敖頭，魏興安康縣治。磝、敖同音。</span>楊難當焚掠漢中，引衆西還，留趙溫守梁州；又遣其魏興太守薛健據黃金山。思話遣陰平太守蕭坦攻鐵城戍，拔之。<span class="note">黃金山註見七十四卷魏邵陵厲公正始五年。《水經註》：鐵城與黃金戍相對，一城在山上，一城在山下。</span></p>

    <p class="origin">二月，趙溫、薛健與其馮翊太守蒲甲子合攻坦營，坦擊破之，溫等退保西水。<span class="note">《水經註》「西水」作「酉水」。</span>臨川王義慶遣龍驤將軍裴方明將三千人助承之，<span class="note">驤，思將翻。將，卽亮翻；下同。</span>拔黃金戍而據之。溫棄州城，退據小城，健、甲子退保下桃城。思話繼至，與承之共擊趙溫等，屢破之。行參軍王靈濟別將出洋川，攻南城，拔之，<span class="note">沈約曰：譙縱滅，梁州刺史還治漢中之苞中縣，所謂南城也。余考前史漢中郡無苞中縣，意卽褒中縣，蓋因語近而字遂訛也。褒中縣在南鄭西南，故謂之南城。</span>擒其守將趙英。南城空無所資，靈濟引兵還，與承之合。</p>

    <p class="origin"><span class="number">3</span>魏主以西海公主妻柔然敕連可汗；<span class="note">妻，七細翻。可，從刊入聲。汗，音寒。</span>又納其妹爲夫人，遣潁川王提往逆之。丁卯，敕連遣其異母兄禿鹿傀送妹，幷獻馬二千匹。<span class="note">傀，公回翻。</span>魏主以其妹爲左昭儀。提，曜之子也。</p>

    <p class="origin"><span class="number">4</span>辛卯，魏主還宮；三月，甲寅，復如河西。<span class="note">復，扶又翻。</span></p>

    <p class="origin"><span class="number">5</span>楊難當遣其子和將兵與蒲甲子等共擊蕭承之，相拒四十餘日，圍承之數十重，短兵接，弓矢無所復施。氐悉衣犀甲，戈矛所不能入。<span class="note">重，直龍翻。復，扶又翻；下可復同。衣，於旣翻。《周禮·考工記》：犀甲壽百年，以牛皮爲之。</span>承之斷矟長數尺，以大斧椎之，一矟輒貫數人。<span class="note">斷，丁管翻。矟，色角翻。長，直亮翻。</span>氐不能當，燒營走，據大桃。閏月，承之等追擊之，至南城。氐敗走，斬獲甚衆，悉收漢中故地，置戍於葭萌水，<span class="note">《水經註》：白水出臨洮縣西南西傾山，東南流，至葭萌縣北，因謂之葭萌水；水有津關，卽所謂白水關也。</span></p>

    <p class="origin">初，桓希旣敗，<span class="note">希敗見一百十三卷晉安帝元興三年。</span>氐王楊盛據漢中，梁州刺史范元之、傅歆皆治魏興，<span class="note">治，直之翻。</span>唯得魏興、上庸、新城三郡。及索邈爲刺史，<span class="note">見一百十六卷晉安帝義熙九年。索，昔各翻。</span>乃治南城。至是，南城爲氐所焚，不可復固，蕭思話徙鎭南鄭。<span class="note">自此梁州治南鄭。</span></p>

    <p class="origin"><span class="number">6</span>甲戌，赫連昌叛魏西走；丙子，河西候將格殺之。<span class="note">此河西，五原河西也。候將，斥候將也。將，卽亮翻。</span>魏人幷其羣弟誅之。</p>

    <p class="origin"><span class="number">7</span>己卯，魏主還宮。</p>

    <p class="origin"><span class="number">8</span>辛巳，燕王遣尚書高顒上表稱藩，請罪于魏，<span class="note">顒，魚容翻。</span>乞以季女充掖庭；魏主乃許之，徵其太子王仁入朝。</p>

    <p class="origin">燕王送魏使者于什門還平城。<span class="note">朝，直遙翻。使，疏吏翻；下同。</span>什門在燕二十一年，不屈節。<span class="note">什門使燕見一百十六卷晉安帝義熙十年。《考異》曰：《後魏書·節義傳》云：「什門在燕歷二十四年。」按《後魏·本紀》，神瑞元年八月，遣于什門招諭馮跋，至此年，二十一年矣。若二十四年，乃在太延三年；而太延二年馮氏亡矣。</span>魏主下詔褒稱，以比蘇武，拜治書御史，<span class="note">治，直之翻。</span>賜羊千口，帛千匹，策告宗廟，頒示天下。</p>

    <p class="origin"><span class="number">9</span>戊子，休屠金當川圍魏陰密，<span class="note">陰密縣，漢、晉屬安定郡，魏收《志》屬平涼郡。《括地志》：陰密故城，在涇州鶉觚縣西。屠，直於翻。</span>夏，四月，乙未，魏征西大將軍常山王素擊之。丁未，魏主行如河西。壬戌，獲當川，斬之。</p>

    <p class="origin"><span class="number">10</span>甄法護坐委鎭，賜死於獄。<span class="note">甄，之人翻。</span>楊難當遣使奉表謝罪，帝下詔赦之。</p>

    <p class="origin"><span class="number">11</span>河西王牧犍遣使上表，告嗣位。戊寅，詔以牧犍爲都督涼·秦等四州諸軍事、征西大將軍、涼州刺史、河西王。<span class="note">犍，居言翻。</span></p>

    <p class="origin"><span class="number">12</span>六月，甲辰，魏主還宮。</p>

    <p class="origin"><span class="number">13</span>燕王不遣太子質魏，<span class="note">質，音致。</span>散騎常侍劉滋諫曰：<span class="note">散，悉亶翻。騎，奇寄翻。</span>「昔劉禪有重山之險，孫晧有長江之阻，皆爲晉擒。<span class="note">劉禪事見七十八卷魏元帝景元四年。孫晧事見七十九卷晉武帝太康元年。重，直龍翻。</span>何則？強弱之勢異也。今吾弱於吳、蜀而魏強於晉，不從其欲，將有危亡之禍。願亟遣太子，而修政事，撫百姓，收離散，賑飢窮，勸農桑，省賦役，社稷猶庶幾可保。」燕王怒，殺之。</p>

    <p class="origin">辛亥，魏主遣撫軍大將軍永昌王健等伐燕，收其禾稼，徙民而還。<span class="note">還，從宣翻，又如字。</span></p>

    <p class="origin"><span class="number">14</span>秋，七月，壬午，魏主如美稷，遂至隰城，<span class="note">隰城縣自漢以來屬西河郡。劉昫曰：汾州西河縣，漢美稷縣，隋爲隰城縣，上元元年，更名西河。蓋二縣皆倂於汾州西河縣矣。</span>命陽平王它督諸軍擊山胡白龍於西河。<span class="note">山胡卽稽胡，一曰步落稽，蓋匈奴別種，劉元海五部之苗裔也。或云：山戎赤狄之後。自離石以西，安定以東，方七八百里，居山谷間，種落繁熾。</span>它，熙之子也。<span class="note">陽平王熙見一百十九卷武帝永初二年。</span></p>

    <p class="origin">魏主輕山胡，日引數十騎登山臨視之。<span class="note">騎，奇寄翻。</span>白龍伏壯士十餘處掩擊之，魏主墜馬，幾爲所擒。<span class="note">幾，居希翻。</span>內入行長代人陳建以身扞之，<span class="note">內入行長，魏官也。蓋選勇力之士，入直禁中，行長則其部帥也。《魏書·官氏志》：次南諸姓，侯莫陳氏改爲陳氏。行，戶剛翻。長，知兩翻。</span>大呼奮擊，殺胡數人，身被十餘創，<span class="note">呼，火故翻。被，皮義翻。</span>魏主乃免。</p>

    <p class="origin">九月，戊子，大破胡衆，斬白龍，居其城。冬，十月，甲午，魏人破白龍餘黨於五原，誅數千人，以其妻子賜將士。</p>

    <p class="origin">十一月，魏主還宮；十二月，甲辰，復如雲中。<span class="note">復，扶又翻。</span></p>

    <p class="reign-title">十二年<span class="note"><span class="note1">（乙亥、四三五）</span></span></p>

    <p class="origin"><span class="number">1</span>春，正月，己未朔，日有食之。</p>

    <p class="origin"><span class="number">2</span>辛酉，大赦。</p>

    <p class="origin"><span class="number">3</span>辛未，上祀南郊。</p>

    <p class="origin"><span class="number">4</span>燕王數爲魏所攻，<span class="note">數，所角翻。</span>遣使詣建康稱藩奉貢。癸酉，詔封爲燕王；江南謂之黃龍國。<span class="note">以其都和龍也。今北國以和龍爲黃龍府。</span></p>

    <p class="origin"><span class="number">5</span>甲申，魏大赦，改元太延。</p>

    <p class="origin"><span class="number">6</span>有老父投書於敦煌東門，<span class="note">敦，徒門翻。</span>求之，不獲。《書》曰：「涼王三十年若七年。」河西王牧犍以問奉常張愼，對曰：「昔虢之將亡，神降于莘。<span class="note">《左傳》：莊公三十二年，有神降于莘。虢公使祝應、宗區、史嚚享焉。神賜之土田。史嚚曰：「虢其亡乎！吾聞之：『國將興，聽於民；將亡，聽於神。』神，聰明正直而壹者也，依人而行。虢多涼德，其何土之能得！」後七年，晉滅虢。犍，居言翻。虢，古百翻。</span>願陛下崇德脩政，以享三十年之祚；若盤于遊田，荒于酒色，臣恐七年將有大變。」牧犍不悅。<span class="note">史言涼之將亡。</span></p>

    <p class="origin"><span class="number">7</span>二月，丁未，魏主還宮。</p>

    <p class="origin"><span class="number">8</span>三月，癸亥，燕王遣大將湯燭入貢於魏，<span class="note">將，卽亮翻。</span>辭以太子王仁有疾，故未之遣。</p>

    <p class="origin"><span class="number">9</span>領軍將軍劉湛與僕射殷景仁素善，湛之入也，景仁實引之。<span class="note">見上八年。</span>湛旣至，以景仁位遇本不踰己，而一旦居前，意甚憤憤；俱被時遇，以景仁專管內任，謂爲間己，<span class="note">被，皮義翻。間，古莧翻。</span>猜隙漸生。知帝信仗景仁，不可移奪，時司徒義康專秉朝權，<span class="note">朝，直遙翻；下同。</span>湛嘗爲義康上佐，<span class="note">見一百十九卷武帝永初元年。</span>遂委心自結，欲因宰相之力以回上意，傾黜景仁，獨當時務。</p>

    <p class="origin">夏，四月，己巳，帝加景仁中書令、中護軍，卽家爲府；湛加太子詹事。湛愈憤怒，使義康毀景仁於帝，帝遇之益隆。景仁對親舊歎曰：「引之令入，入便噬人！」乃稱疾解職，表疏累上；<span class="note">上，時掌翻。</span>帝不許，使停家養病。</p>

    <p class="origin">湛議遣人若劫盜者於外殺之，以爲帝雖知，當有以解之，不能傷義康至親之愛。帝微聞之，遷護軍府於西掖門外，使近宮禁，<span class="note">近，其靳翻。</span>故湛謀不行。</p>

    <p class="origin">義康僚屬及諸附麗湛者，潛相約勒，無敢歷殷氏之門。彭城王主簿沛郡劉敬文父成，未悟其機，詣景仁求郡。敬文遽往謝湛曰：「老父悖耄，遂就殷鐵干祿。<span class="note">鐵，景仁小字也。悖，蒲內翻。</span>由敬文闇淺，上負生成，闔門慙懼，無地自處。」<span class="note">史言劉湛怙權，時輩諂事之。處，昌呂翻。</span>唯後將軍司馬庾炳之遊二人之間，皆得其歡心，而密輸忠於朝廷。景仁臥家不朝謁，帝常使柄之銜命往來，湛不疑也。<span class="note">爲後廢義康誅湛張本。</span>炳之，登之之弟也，<span class="note">庾登之見一百二十卷元嘉三年。</span></p>

    <p class="origin"><span class="number">10</span>燕王遣右衞將軍孫德來乞師。</p>

    <p class="origin"><span class="number">11</span>五月，庚申，魏主進宜都公穆壽爵爲王，汝陰公長孫道生爲上黨王，宜城公奚斤爲恆農王，<span class="note">奚斤先封宜城王，以罪降爲公。魏顯祖諱弘，乃改弘農爲恆農；史以後來郡名書之。長，知兩翻。恆，戶登翻。</span>廣陵公樓伏連爲廣陵王；加壽征東大將軍。壽辭曰：「臣祖父崇所以得効功前朝，流福於後者，由梁眷之忠也。<span class="note">事見一百六卷晉孝武太元十年。</span>今眷元勳未錄，而臣獨奕世受賞，心實愧之。」魏主悅，求眷後，得其孫，賜爵郡公。壽，觀之子也。<span class="note">穆觀見一百十九卷武帝永初三年。</span></p>

    <p class="origin"><span class="number">12</span>龜茲、疏勒、烏孫、悅般、渴槃陁、鄯善、焉耆、車師、粟持九國入貢于魏。<span class="note">龜茲、疏勒、烏孫、鄯善、焉耆、車師，漢時舊國也。悅般國在烏孫西北，去代一萬九百三十里，其先北匈奴之部落，爲竇憲所破，北單于度金微山，西走康居，其羸弱不能去，住龜茲北地爲悅般國，涼州人猶謂之單于王。渴槃陁國在葱嶺東，朱駒波西。「粟持」，當從《魏書》、《隋書》作「粟特」。粟特國在葱嶺之西，當康居西北，去代一萬六千里，漢之奄蔡國也。龜茲，音丘慈。般，《釋典》音鉢。槃，薄官翻。陁，徒河翻。鄯，上扇翻。《考異》曰：《後魏書》皆作「烏耆」，云漢時舊國也，按《漢書》作「焉耆」，今從之。</span>魏主以漢世雖通西域，有求則卑辭而來，無求則驕慢不服；蓋自知去中國絕遠，大兵不能至故也。今報使往來，徒爲勞費，終無所益，欲不遣使。<span class="note">使，疏吏翻；下同。</span>有司固請，以爲「九國不憚險遠，慕義入貢，不宜拒絕，以抑將來。」乃遣使者王恩生等二十輩使西域。恩生等始渡流沙，爲柔然所執，恩生見敕連可汗，<span class="note">可，從刊入聲。汗，音寒。</span>持魏節不屈。魏主聞之，切責敕連，敕連乃遣恩生等還，竟不能達西域。</p>

    <p class="origin"><span class="number">13</span>甲戌，魏主如雲中。</p>

    <p class="origin"><span class="number">14</span>六月，甲午，魏主以時和年豐，嘉瑞沓臻，詔大酺五日，<span class="note">酺，音蒲。</span>徧祭百神，用答天貺。</p>

    <p class="origin"><span class="number">15</span>丙午，高句麗王璉遣使入貢于魏，<span class="note">句，如字，又音駒。麗，力知翻。璉，力展翻。</span>且請國諱。魏主使錄帝系及諱以與之；拜璉都督遼海諸軍事、征東將軍、遼東郡公、高句麗王。璉，釗之曾孫也。<span class="note">高句麗王釗爲燕所破，見八十七卷晉成帝咸康八年。</span></p>

    <p class="origin"><span class="number">16</span>戊申，魏主命驃騎大將軍樂平王丕、<span class="note">驃，匹妙翻。騎，奇寄翻。樂，音洛。</span>鎭東大將軍徒河屈垣<span class="note5">『嚴：「垣」作「恆」。』</span>等帥騎四萬伐燕。<span class="note">《魏書·官氏志》：內入諸姓，尸突氏爲屈氏。</span></p>

    <p class="origin"><span class="number">17</span>揚州諸郡大水，己酉，運徐、豫、南兗穀以賑之。<span class="note">賑，津忍翻。</span>揚州西曹主簿沈亮建議，以爲酒糜穀而不足療飢，<span class="note">自晉以來，公府分東、西曹，各有掾屬、主簿。</span>請權禁止；詔從之。亮，林子之子也。<span class="note">沈林子隨武帝征伐有功。</span></p>

    <p class="origin"><span class="number">18</span>秋，七月，魏主畋于稒陽。<span class="note">稒陽北出卽光祿塞，漢五原之北邊也。師古曰：稒，音固。</span></p>

    <p class="origin"><span class="number">19</span>己卯，魏樂平王丕等至和龍；燕王以牛酒犒軍，<span class="note">犒，苦到翻。</span>獻甲三千。屈垣責其不送侍子，掠男女六千口而還。</p>

    <p class="origin"><span class="number">20</span>八月，丙戌，魏主如河西；九月，甲戌，還宮。</p>

    <p class="origin"><span class="number">21</span>魏左僕射河間公安原，恃寵驕恣。或告原謀爲逆；冬，十月，癸卯，原坐族誅。</p>

    <p class="origin"><span class="number">22</span>甲辰，魏主如定州；十一月，乙丑，如冀州；己巳，畋于廣川；丙子，如鄴。</p>

    <p class="origin"><span class="number">23</span>魏人數伐燕，<span class="note">數，所角翻。</span>燕日危蹙，上下憂懼。太常楊㟭復勸燕王速遣太子入侍。<span class="note">㟭，音岷。復，扶又翻。</span>燕王曰：「吾未忍爲此。若事急，且東依高麗以圖後舉。」㟭曰：「魏舉天下以擊一隅，理無不克。高麗無信，始雖相親，終恐爲變。」燕王不聽，密遣尚書陽伊請迎於高麗。<span class="note">爲燕王爲高麗所殺張本。麗，力知翻。</span></p>

    <p class="origin"><span class="number">24</span>丹楊尹蕭摹之上言：「佛化被于中國，已歷四代，<span class="note">四代，漢、魏、晉、宋也。被，皮義翻。</span>形像塔寺，所在千數。自頃以來，情敬浮末，不以精誠爲至，更以奢競爲重，材竹銅綵，糜損無極；無關神祇，有累人事，<span class="note">累，力瑞翻。</span>不爲之防，流遁未息。請自今欲鑄銅像及造塔寺者，皆當列言，須報乃得爲之。」詔從之。摹之，思話從叔也。<span class="note">從，才用翻。</span></p>

    <p class="origin"><span class="number">25</span>魏秦州刺史薛謹擊吐沒骨，滅之。</p>

    <p class="origin"><span class="number">26</span>楊難當釋楊保宗之囚，<span class="note">囚保宗事，見上九年。</span>使鎭童亭。<span class="note">《水經註》：谷水出上邽東南注谷之山，東北歷董亭下；楊難當使兄子保宗鎭董亭，卽是亭也。董、童字相近。《考異》曰：《後魏書》作「薰亭」。《宋書》作「童」，今從之。</span></p>
  </div>
</body>
</html>
