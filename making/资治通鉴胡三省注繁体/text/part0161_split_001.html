<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>資治通鑑胡註/卷155精校</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="4PHAI0-dd06aca2e1454143a1600e3061395217" class="calibre3">
<div class="calibre4">
<h2 id="sigil_toc_id_127" title="梁紀十一" class="sigil_not_in_toc"><span class="ji1">梁紀十一</span><span class="note4">起重光大淵獻<span class="note1">（辛亥）</span>，盡玄黓困敦<span class="note1">（壬子）</span>，凡二年。</span></h2>

    <p class="emperor"><b class="calibre6">高祖武皇帝十一</b></p>

    <p class="reign-title">中大通三年<span class="note"><span class="note1">（辛亥、五三一）</span></span></p>

    <p class="origin"><span class="number">1</span>春，正月，辛巳，上祀南郊，大赦。</p>

    <p class="origin"><span class="number">2</span>魏尚書右僕射鄭先護聞洛陽不守，士衆逃散，遂來奔。<span class="note">去年，魏敬宗遣鄭先護討東郡。</span>丙申，以先護爲征北大將軍。</p>

    <p class="origin"><span class="number">3</span>二月，辛丑，上祀明堂。</p>

    <p class="origin"><span class="number">4</span>魏自敬宗被囚，宮室空近百日。<span class="note">被，皮義翻。近，其靳翻。去年十二月壬寅，爾朱兆渡河，囚敬宗；甲寅，遷晉陽；是月己巳，節閔帝卽位，始入宮。</span>爾朱世隆鎭洛陽，商旅流通，盜賊不作。世隆兄弟密議，以長廣王疏遠，又無人望，欲更立近親。<span class="note">更，工衡翻。</span>儀同三司廣陵王恭，羽之子也。<span class="note">廣陵王羽，魏孝文帝之弟。</span>好學有志度，正光中領給事黃門侍郞，以元叉擅權，託瘖病居龍華佛寺，<span class="note">好，呼到翻。瘖，於今翻。華，讀曰花。</span>無所交通。永安末，有白敬宗言王陽瘖，將有異志，<span class="note">《考異》曰：《伽藍記》云：「莊帝疑恭姦詐，夜，遣人盜掠衣物，拔刀劍欲殺之，恭張口以手拈舌，竟乃不言。莊帝信其眞，放令歸第。」今從《魏書》。</span>恭懼，逃於上洛山，<span class="note">上洛山在洛州上洛郡上洛縣界。</span>洛州刺史執送之，<span class="note">魏洛州刺史治上洛。</span>繫治久之，以無狀獲免。<span class="note">無狀者，無反狀也。治，直之翻。</span>關西大行臺郞中薛孝通說爾朱天光曰：「廣陵王，高祖猶子，<span class="note">《禮》曰：兄弟之子，猶子也。廣陵王羽，高祖之弟，恭則猶子也。高祖，孝文廟號。說，式芮翻。</span>夙有令望，沈晦不言，<span class="note">沈，持林翻。</span>多歷年所，若奉以爲主，必天人允叶。」天光與世隆等謀之，疑其實瘖，使爾朱彥伯潛往敦諭，且脅之，恭乃曰：「天何言哉！」<span class="note">用《論語》孔子之言。</span>世隆等大喜。孝通，聰之子也。<span class="note">薛聰見一百四十卷齊明帝建武元年。</span></p>

    <p class="origin">己巳，長廣王至邙山南，世隆等爲之作禪文，<span class="note">爲，于僞翻。</span>使泰山太守遼西竇瑗執鞭獨入，<span class="note">守，式又翻。瑗，于眷翻。</span>啓長廣王曰：「天人之望，皆在廣陵，願行堯、舜之事。」遂署禪文。廣陵王奉表三讓，然後卽位。<span class="note">帝諱恭，字脩業，廣陵惠王羽之子也。</span>大赦，改元普泰。黃門侍郞邢子才爲赦文，敍敬宗枉殺太原王榮之狀，節閔帝曰：「永安手翦強臣，非爲失德，直以天未厭亂，故逢成濟之禍耳。」<span class="note">成濟弒高貴鄕公事見七十七卷魏元帝景元元年。</span>因顧左右取筆，自作赦文，直言：「門下：<span class="note">魏、晉以來出命皆由門下省，故其發端必曰「敕門下」。</span>朕以寡德，運屬樂推；思與億兆，同茲大慶，肆眚之科，一依常式。」<span class="note">屬，之欲翻。樂，音洛。《春秋》莊二十二年，肆大眚。杜預《註》曰：赦有罪也。《易》稱赦過宥罪，《書》稱眚災肆赦，《傳》稱肆眚圍鄭，皆放赦罪人，蕩滌衆故以新其心。</span>帝閉口八年，至是乃言，中外欣然以爲明主，望至太平。<span class="note">「至」，一作「致」。</span></p>

    <p class="origin">庚午，詔以「三皇稱『皇』，五帝稱『帝』，蓋遞爲沖挹，<span class="note">謂皇降稱帝，帝降稱王，蓋遞爲謙下也。</span>自秦以來，競稱『皇帝』，予今但稱『帝』，亦已褒矣。」加爾朱世隆儀同三司，贈爾朱榮相國、晉王，加九錫。世隆使百官議榮配饗，司直劉季明曰：<span class="note">杜佑《通典》曰：後魏永安三年，高道穆奏廷尉置司直十人，位在正、監上，不署曹事，唯覆理御史檢劾事。</span>「若配世宗，於時無功；<span class="note">宣武帝廟號世宗。</span>若配孝明，親害其母；<span class="note">謂殺胡后也。</span>若配莊帝，爲臣不終。<span class="note">孝武帝始改諡敬宗曰莊帝，此時當稱爲懷帝。</span>以此論之，無所可配。」世隆怒曰：「汝應死！」季明曰：「下官旣爲議首，依禮而言，不合聖心，翦戮唯命！」世隆亦不之罪。以榮配高祖廟廷。又爲榮立廟於首陽山，<span class="note">爲，于僞翻。</span>因周公舊廟而爲之，以爲榮功可比周公。廟成，尋爲火所焚。<span class="note">因周公舊廟而祀爾朱榮，周公豈以奪余饗爲嫌哉？天人之心固不許也。</span></p>

    <p class="origin">爾朱兆以不預廢立之謀，大怒，欲攻世隆，世隆使爾朱彥伯往諭之，乃止。</p>

    <p class="origin">初，敬宗使安東將軍史仵龍、平北將軍陽文義各領兵三千守太行嶺，侍中源子恭鎭河內，及爾朱兆南向，仵龍、文義帥衆先降，由是子恭之軍望風亦潰，兆遂乘勝直入洛陽。<span class="note">事見上卷上年。仵，疑古翻。行，戶剛翻。帥，讀曰率。降，下江翻。</span>至是，爾朱世隆論仵龍、文義之功，各封千戶侯，魏主曰：「仵龍、文義，於王有功，於國無勳。」竟不許。爾朱仲遠鎭滑臺，表用其下都督爲西兗州刺史，<span class="note">魏收《志》：西兗州領沛、濟陰郡。</span>先用後表，詔答曰：「已能近補，何勞遠聞！」爾朱天光之滅万俟醜奴也，<span class="note">事見上卷上年。万，莫北翻。俟，渠夷翻。</span>始獲波斯所獻師子，送洛陽，<span class="note">波斯獻師子見一百五十二卷大通二年。</span>及節閔帝卽位，詔曰：「禽獸囚之則違其性。」命送歸本國。使者以波斯道遠不可達，於路殺之而返，有司劾違旨，帝曰：「豈可以獸而罪人！」遂赦之。<span class="note">史言節閔帝賢明而不終者，制於強臣也。使，疏吏翻。劾，戶槪翻，又戶得翻。</span></p>

    <p class="origin"><span class="number">5</span>魏鎭遠將軍清河崔祖螭等聚青州七郡之衆圍東陽，<span class="note">青州領齊、北海、樂安、勃海、高陽、河間、樂陵七郡，治東陽。</span>旬日之間，衆十餘萬。刺史東萊王貴平帥城民固守，<span class="note">帥，音率。</span>使太傅諮議參軍崔光伯出城慰勞，其兄光韶曰：「城民陵縱日久，<span class="note">蓋言東陽之民，挾州家之勢，陵暴屬郡，恣縱之日久矣。勞，力到翻。</span>衆怒甚盛，非慰諭所能解，家弟往，必不全。」貴平強之，<span class="note">強，其兩翻。</span>旣出外，人射殺之。<span class="note">射，而亦翻。</span></p>

    <p class="origin"><span class="number">6</span>幽、安、營、幷四州行臺劉靈助，自謂方術可以動人，又推算知爾朱氏將衰，乃起兵自稱燕王、開府儀同三司、大行臺，聲言爲敬宗復讎，<span class="note">燕，因肩翻。爲，于僞翻。</span>且妄述圖讖，云「劉氏當王」。<span class="note">讖，七譖翻。</span>由是幽、瀛、滄、冀之民多從之，<span class="note">魏熙平二年分瀛、冀二州置滄州，治饒安城，領浮陽、樂陵、安德三郡。</span>從之者夜舉火爲號，不舉火者諸村共屠之。引兵南至博陵之安國城。<span class="note">魏收《志》，博陵郡安國縣有安國城，北平蒲陰縣亦有安國城，故稱博陵以別之。</span></p>

    <p class="origin">爾朱兆遣監軍孫白鷂至冀州，<span class="note">監，工咸翻。鷂，弋照翻。</span>託言調發民馬，<span class="note">調，徒釣翻。</span>欲俟高乾兄弟送馬而收之。乾等知之，與前河內太守封隆之等合謀，潛部勒壯士，襲據信都，殺白鷂，<span class="note">《考異》曰：《北史》作「白雞」。今從《北齊書》。</span>執刺史元嶷。<span class="note">嶷，魚力翻。</span>乾等欲推其父翼行州事，翼曰：「和集鄕里，我不如封皮」，<span class="note">皮，封隆之小字也。</span>乃奉隆之行州事，爲敬宗舉哀，<span class="note">爲，于僞翻。</span>將士皆縞素，<span class="note">將，卽亮翻；下同。縞，古老翻。</span>升壇誓衆，移檄州郡，共討爾朱氏，仍受劉靈助節度。隆之，磨奴之族孫也。<span class="note">封磨奴見一百一十九卷宋高祖永初元年。</span></p>

    <p class="origin">殷州刺史爾朱羽生將五千人襲信都，高敖曹不暇擐甲，將十餘騎馳擊之，<span class="note">擐，音宦。騎，奇計翻。</span>乾在城中繩下五百人，追救未及，敖曹已交兵，羽生敗走。敖曹馬矟絕世，<span class="note">矟，色角翻。</span>左右無不一當百，時人比之項籍。</p>

    <p class="origin">高歡屯壺關大王山，<span class="note">魏收《地形志》：上黨郡屯留縣有鳳凰山，一名大王山。按魏太平眞君九年二月，詔於壺關東北大王山累石爲三封，又斬其北鳳凰山南足以斷之，以其有王氣也。後高歡果屯兵於其地。</span>六旬，乃引兵東出，聲言討信都。信都人皆懼，高乾曰：「吾聞高晉州雄略蓋世，<span class="note">爾朱榮用歡爲晉州刺史，故稱之。</span>其志不居人下。且爾朱無道，弒君虐民，正是英雄立功之會，今日之來，必有深謀，吾當輕馬迎之，密參意旨，<span class="note">參，候也。</span>諸君勿懼也。」乃將十餘騎與封隆之子子繪潛謁歡於滏口，說歡曰：「爾朱酷逆，痛結人神，凡曰有知，孰<span class="kong1">莫</span>不思奮！明公威德素著，天下傾心，若兵以義立，則屈強之徒不足爲明公敵矣。<span class="note">屈，與倔同，其勿翻。強，其兩翻。屈強之徒，指爾朱氏之黨也。</span>鄙州雖小，戶口不下<span class="kong1">減</span>十萬，穀秸之稅足濟軍資，<span class="note">秸，工八翻，藳也。</span>願公熟思其計。」乾辭氣慷慨，歡大悅，與之同帳寢。</p>

    <p class="origin">初，河南太守趙郡李顯甫，喜豪俠，<span class="note">喜，許旣翻。</span>集諸李數千家於殷州西山方五六十里居之。<span class="note">殷州西山，廣阿之西山也。</span>顯甫卒，子元忠繼之。家素富，多出貸求利，元忠悉焚券<span class="note">契，約也，卽古所謂券也。<span class="note8">『章：胡註「契，約也。」與正文不應，當是刻誤；甲十一行本正作「契」；乙十一行本同；孔本同。』</span></span>免責，鄕人甚敬之。<span class="note">免責，不責其償也。</span>時盜賊蠭起，清河有五百人西戍，還，經趙郡，以路梗，共投元忠；<span class="note">梗，塞也。</span>元忠遣奴爲導，曰：「若逢賊，但道李元忠遣。」如言，賊皆舍避。<span class="note">舍，讀曰捨。</span>及葛榮起，元忠帥宗黨作壘以自保，<span class="note">帥，讀曰率。</span>坐大槲樹下，<span class="note">槲，胡谷翻。</span>前後斬違命者凡三百人，賊至，元忠輒擊卻之。葛榮曰：「我自中山至此，連爲趙李所破，<span class="note">李氏，趙郡之大姓，時號爲趙李。</span>何以能成大事！」乃悉衆攻圍，執元忠以隨軍。賊平，就拜南趙郡太守，<span class="note">此言爾朱榮平葛榮時事。魏太和之十一年，分趙郡之平鄕、柏人、中丘，鉅鹿之南蠻、鉅鹿、廣阿爲南鉅鹿郡，後改爲南趙郡，屬殷州。</span>好酒，無政績。<span class="note">好，呼到翻。</span></p>

    <p class="origin">及爾朱兆弒敬宗，元忠棄官歸，謀舉兵討之。會高歡東出，元忠乘露車，載素箏濁酒以奉迎，歡聞其酒客，未卽見之。元忠下車獨坐，酌酒擘脯食之，謂門者曰：「本言公招延俊傑，今聞國士到門，不吐哺輟洗，其人可知，<span class="note">以周公、漢祖之事責歡也。洗，先典翻。</span>還吾刺，<span class="note">『鄒：刺，謁也。竹或木製，上書官爵姓名，似今之名片。魏晉以後，稱刺不稱謁。劉勰《文心雕龍》曰：刺者，達也，若針之通結也。』</span>勿通也！」門者以告，歡遽見之，引入，觴再行，元忠車上取箏鼓之，長歌慷慨，歌闋，<span class="note">闋，苦穴翻，歌終也。</span>謂歡曰：「天下形勢可見，明公猶事爾朱邪？」歡曰：「富貴皆因彼所致，安敢不盡節！」元忠曰：「非英雄也！高乾邕兄弟來未？」<span class="note">高乾，字乾邕。</span>時乾已見歡，歡紿之曰： 「從叔輩粗，何肯來！」<span class="note">歡與乾兄弟同出於勃海，故稱從叔。紿，待亥翻。從，才用翻。</span>元忠曰：「雖粗，並解事。」<span class="note">解，胡買翻，曉也。</span>歡曰：「趙郡醉矣。」使人扶出。元忠不肯起，孫騰進曰：「此君天遣來，不可違也。」歡乃復留與語，<span class="note">復，扶又翻。</span>元忠慷慨流涕，歡亦悲不自勝。<span class="note">勝，音升。</span>元忠因進策曰：「殷州小，無糧仗，不足以濟大事。若向冀州，高乾邕兄弟必爲明公主人。<span class="note">魏冀州治信都，高乾邕兄弟據之，故云然。</span>殷州便以賜委。冀、殷旣合，滄、瀛、幽、定自然弭服，唯劉誕黠胡或當乖拒，<span class="note">劉誕亦契胡種也，時爲相州刺史，鎭鄴。黠，下八翻。</span>然非明公之敵。」歡急握元忠手而謝焉。</p>

    <p class="origin">歡至山東，約勒士卒，絲毫之物不聽侵犯，每過麥地，歡輒步牽馬，遠近聞之，皆稱高儀同將兵整肅，益歸心焉。<span class="note">爾朱氏加歡儀同三司，故當時以稱之。史言高歡能收衆心，以傾爾朱。將，卽亮翻。</span></p>

    <p class="origin">歡求糧於相州刺史劉誕，誕不與；<span class="note">相，息亮翻。</span>有車營租米，<span class="note">「車營」，《北齊紀》作「軍營」。</span>歡掠取之。進至信都，封隆之、高乾等開門納之。高敖曹時在外略地，聞之，以乾爲婦人，遺以布裙；<span class="note">裙，渠云翻，婦人下裳也。遺，于季翻。</span>歡使世子澄以子孫禮見之，敖曹乃與俱來。<span class="note">敖曹以歡敍羣從子姪之禮乃來，孰謂其粗也。</span></p>

    <p class="origin"><span class="number">7</span>癸酉，魏封長廣王曄爲東海王，以青州刺史魯郡王肅爲太師，淮陽王欣爲太傅，爾朱世隆爲太保，長孫稚爲太尉，趙郡王諶爲司空，<span class="note">諶，氏壬翻。</span>徐州刺史爾朱仲遠、雍州刺史爾朱天光並爲大將軍，幷州刺史爾朱兆爲天柱大將；賜高歡爵勃海王，徵使入朝。<span class="note">高歡之先本勃海人，爾朱氏爵之爲本郡王，欲以誘致之。朝，直遙翻。</span>長孫稚固辭太尉，<span class="note">世衰難佐，故辭。</span>乃以爲驃騎大將軍、開府儀同三司。<span class="note">驃，匹妙翻。騎，奇計翻。</span>爾朱兆辭天柱，曰：「此叔父所終之官，我何敢受！」固辭，不拜，尋加都督十州諸軍事，<span class="note">十州，南盡汾、晉，北極雲、朔。</span>世襲幷州刺史。高歡辭不就徵。爾朱仲遠徙鎭大梁，復加兗刺史。<span class="note">大梁，兗州統內，故加兗州。復，扶又翻；下無復、不復同。</span></p>

    <p class="origin">爾朱世隆之初爲僕射也，<span class="note">大通二年，魏爾朱榮入洛，以世隆爲尚書僕射。</span>畏爾朱榮之威嚴，深自刻厲，留心几案，<span class="note">案亦几屬，應文書皆陳於几案而省覽之。留心几案，謂留心於尚書省文書也。又案，據也，凡官文書留以爲據者，亦謂之案。</span>應接賓客，有開敏之名。及榮死，無所顧憚，爲尚書令，家居視事，坐符臺省，事無大小，不先白世隆，有司不敢行。使尚書郞宋遊道、邢昕在其聽事東西別坐，受納辭訟，稱命施行；<span class="note">稱命者，稱世隆之命也。昕，許斤翻。聽，讀曰廳。</span>公爲貪淫，生殺自恣；又欲收軍士之意，汎加階級，皆爲將軍，無復員限，自是勳賞之官大致猥濫，人不復貴。<span class="note">猥，雜也。</span>是時，天光專制關右，兆奄有幷、汾，仲遠擅命徐、兗，世隆居中用事，競爲貪暴。而仲遠尤甚，所部富室大族，多誣以謀反，籍沒其婦女財物入私家，<span class="note">私家，謂仲遠私家也。</span>投其男子於河，如是者不可勝數。<span class="note">勝，音升。</span>自滎陽已東，租稅悉入其軍，不送洛陽。東南州郡自牧守以下至士民，畏仲遠如豺狼。由是四方之人皆惡爾朱氏，而憚其強，莫敢違也。<span class="note">爲爾朱氏敗張本。守，式又翻。惡，烏路翻。</span></p>

    <p class="origin"><span class="number">8</span>己丑，魏以涇州刺史賀拔岳爲岐州刺史，渭州刺史侯莫陳悅爲秦州刺史，並加儀同三司。<span class="note">涇、渭荒殘而秦、岐差完，故以內遷爲進律。</span></p>

    <p class="origin"><span class="number">9</span>魏使大都督侯淵、驃騎大將軍代人叱列延慶討劉靈助，至固城，<span class="note">叱列，虜複姓。固城，當在中山城東北，安國城西南。</span>淵畏其衆，欲引兵西入，據關拒險以待其變，延慶曰：「靈助庸人，假妖術以惑衆，<span class="note">妖，於驕翻。</span>大兵一臨，彼皆恃其符厭，<span class="note">厭，一協翻。謂劉靈助書爲符敕以厭勝也。</span>豈肯戮力致死，與吾兵爭勝負哉！不如出營城外，詐言西歸，靈助聞之必自寬縱，然後潛軍擊之，往則成擒矣。」淵從之。出頓城西，聲云欲還，丙申，簡精騎一千夜發，直抵靈助壘；靈助戰敗，斬之，傳首洛陽。初，靈助起兵，自占勝負，曰：「三月之末，我必入定州，爾朱氏不久當滅。」及靈助首函入定州，果以是月之末。<span class="note">史言用兵不可徒信占驗而無方略。</span></p>

    <p class="origin"><span class="number">10</span>夏，四月，乙巳，昭明太子統卒。太子自加元服，<span class="note">天監十四年，太子加元服。</span>上卽使省錄朝政，<span class="note">省，悉景翻。朝，直遙翻。</span>百司進事，塡委於前，太子辯析詐謬，秋毫必睹，但令改正，不加按劾，<span class="note">劾，戶槪翻，又戶得翻。</span>平斷法獄，多所全宥，寬和容衆，喜慍不形於色。好讀書屬文，<span class="note">斷，丁亂翻。好，呼報翻。屬，之欲翻。</span>引接才俊，賞愛無倦；出宮二十餘年，<span class="note">言自禁中出居東宮也。</span>不畜聲樂。每霖雨積雪，遣左右周行閭巷，視貧者賑之。<span class="note">行，下孟翻。賑，之忍翻。此所謂好行小惠也。</span>天性孝謹，在東宮，雖燕居，坐起恆西向，<span class="note">必西向者，不敢背上臺也。恆，戶登翻。謹，居忍翻。</span>或宿被召當入，<span class="note">隔夜爲宿。被，皮義翻。</span>危坐達旦。及寢疾，恐貽帝憂，敕參問，輒自力手書。<span class="note">言帝出敕候問，太子輒力疾手書，自爲奏答。</span>及卒，朝野惋愕，建康男女，奔走宮門，號泣道路。<span class="note">卒，子恤翻。朝，直遙翻。惋，烏貫翻。愕，五各翻。奔，甫門翻。走，音奏。號，戶刀翻。</span></p>

    <p class="origin"><span class="number">11</span>癸丑，魏以高歡爲大都督、東道大行臺、冀州刺史；<span class="note">東道，謂太行恆山以東也。</span>又以安定王爾朱智虎爲肆州刺史。</p>

    <p class="origin"><span class="number">12</span>魏爾朱天光出夏州，遣將討宿勤明達，癸亥，擒明達，送洛陽，斬之。<span class="note">爾朱天光旣擒万俟醜奴，又擒宿勤明達，河、隴平矣，不知乃以爲宇文泰之資也。夏，戶雅翻。將，卽亮翻。</span></p>

    <p class="origin"><span class="number">13</span>丙寅，魏以侍中、驃騎大將軍爾朱彥伯爲司徒。</p>

    <p class="origin"><span class="number">14</span>魏詔有司不得復稱僞梁。<span class="note">魏不競於梁故也。復，扶又翻；下同。</span></p>

    <p class="origin"><span class="number">15</span>五月，丙子，魏荊州城民斬趙修延，復推李琰之行州事。<span class="note">趙修延執李琰之見上卷上年。</span></p>

    <p class="origin"><span class="number">16</span>魏爾朱仲遠使都督魏僧勗等討崔祖螭於東陽，斬之。<span class="note">《考異》曰：《北齊李渾傳》：「普泰中，崔社客反於海岱，攻圍青州。以渾爲征東將軍、都官尚書、行臺赴援，而社客宿將多謀，諸城各自保固，堅壁清野。諸將議有異同，渾曰：『社客賊之根本，若簡練驍勇，銜枚夜襲，徑趨營下，出其不意，咄嗟之間，便可擒殄。如社客就擒，則諸郡可傳檄而定。』諸將遲疑，渾乃速行，未明，達城下，賊徒驚散，擒社客，斬首送洛陽。」按其年時事迹與祖螭略同，未知社客卽祖螭，爲別一人也。今從《魏帝紀》。</span></p>

    <p class="origin"><span class="number">17</span>初，昭明太子葬其母丁貴嬪，<span class="note">普通七年，丁貴嬪卒。</span>遣人求墓地之吉者。或賂宦者俞三副求賣地，云若得錢三百萬，以百萬與之。三副密啓上，言「太子所得地不如今地於上爲吉。」<span class="note">今地，謂求賣之地也。</span>上年老多忌，卽命市之。葬畢，有道士云：「此地不利長子，若厭之，<span class="note">長，知兩翻。厭，一協翻，又於琰翻；下厭禱同。</span>或可申延。」<span class="note">申，寬也。</span>乃爲蠟鵝及諸物埋於墓側長子位。宮監鮑邈之、魏雅初皆有寵於太子，<span class="note">《五代志》，梁制，東宮有外監殿局、內監<span class="kong">殿局</span>。宮監者，卽唐內直局之職也，龍朔二年改監曰內直郞。</span>邈之晚見疏於雅，乃密啓上云：「雅爲太子厭禱。」上遣檢掘，果得鵝物，大驚，將窮其事，徐勉固諫而止，但誅道士。由是太子終身慚憤，不能自明。及卒，上徵其長子南徐州刺史華容公歡至建康，欲立以爲嗣，銜其前事，猶豫久之，卒不立，<span class="note">卒，子恤翻。</span>庚寅，遣還鎭。<span class="note">史因帝不立孫，究言事始。嗚呼！帝於豫章王綜、臨賀王正德，雖犯惡逆，猶容忍之，至於昭明被讒，則終身銜其事，蓋天奪其魄也。爲昭明子詧仇視諸父張本。</span></p>

    <p class="comment">臣光曰：君子之於正道，不可少頃離也，<span class="note">少，詩沼翻。離，力智翻。</span>不可跬步失也。<span class="note">跬，窺婢翻。</span>以昭明太子之仁孝，武帝之慈愛，一染嫌疑之跡，身以憂死，罪及後昆，求吉得凶，不可湔滌，可不戒哉！<span class="note">湔，將仙翻。</span>是以詭誕之士，奇邪之術，君子遠之。<span class="note">奇，居宜翻，異也。遠，于願翻。</span></p>

    <p class="origin"><span class="number">18</span>丙申，立太子母弟晉安王綱爲皇太子。朝野多以爲不順，<span class="note">立世適孫爲順。朝，直遙翻。</span>司議侍郞周弘正，<span class="note">按《陳書周弘正傳》：普通中初置司文義郞，直壽光省，以弘正爲司義侍郞。「議」當作「義」。</span>嘗爲晉安王主簿，乃奏記曰：「謙讓道廢，多歷年所。伏惟明大王殿下，天挺將聖，<span class="note">《論語》：太宰問於子貢曰：「夫子聖者歟？」子貢曰：「固天縱之將聖。」朱元晦《註》曰：將，殆也，謙若不敢知之辭。或曰：將，大也。</span>四海歸仁，是以皇上發德音，以大王爲儲副。意者願聞殿下抗目夷上仁之義，<span class="note">《左傳》：宋桓公疾，太子茲父固請曰：「目夷長且仁，君其立之。」公命子魚。子魚辭曰：「能以國讓，仁孰大焉？臣弗及也。」遂走而退。子魚，目夷字也。</span>執子臧大賢之節，<span class="note">《左傳》：成十三年，諸侯伐秦，曹宣公卒于師，曹人使公子負芻守，公子欣時逆曹伯之喪；負芻殺太子而自立。旣葬，子臧將亡，國人皆將從之。成公乃懼，告罪，且請焉，子臧乃反。諸侯討曹成公，執而歸諸京師。將見子臧于王而立之，辭曰：「聖撻節，次守節。爲君，非吾節也，雖不能聖，敢失守乎！」遂逃，奔宋。負芻立，是爲成公。子臧，欣時字也。</span>逃玉<span class="note5">『張：「玉」作「王」。』</span>輿而弗乘，<span class="note">「玉輿」當作「王輿」。《莊子讓王篇》曰：越人三世弒其君，王子搜患之，逃乎丹穴。而越國無君，求王子搜不得，從之丹穴。王子搜不出，越人薰之以艾，乘以王輿，王子搜援綏登車，仰天而呼曰：「君乎君，獨不可以捨我乎！」</span>棄萬乘如脫屣，<span class="note">《孟子》曰：舜視棄天下，猶棄敝屣也。乘，繩正翻。屣，所是翻。</span>庶改澆競之俗，以大吳國之風。<span class="note">謂太伯以天下讓，逃而君吳也。澆，堅堯翻，薄也。</span>古有其人，今聞其語，能行之者，非殿下而誰！使無爲之化復生於遂古，<span class="note">復，扶又翻。朱元晦曰：遂，往也。</span>讓王之道不墜於來葉，<span class="note">《莊子》外篇有《讓王》，述堯、舜以天下讓。來葉，來世也。</span>豈不盛歟！」王不能從。弘正，捨之兄子也。<span class="note">周捨柄用於天監之初。</span></p>

    <p class="origin">太子以侍讀東海徐摛爲家令，<span class="note">晉王紹宗遷祕書少監，仍侍皇太子讀書，此侍讀之始也。</span>兼管記，尋帶領直。<span class="note">管記，職同公府記室。梁制，上臺、東宮皆有領直，領直者，領直衞兵也。</span>摛文體輕麗，春坊盡學之，<span class="note">東宮謂之春宮，宮坊謂之春坊。</span>時人謂之宮體。上聞之，怒，召摛，欲加誚責。及見，<span class="note">誚，才笑翻。見，賢遍翻。</span>應對明敏，辭義可觀，意更釋然，因問經史及釋敎，摛商較從橫，<span class="note">較，古搉翻。從，子容翻。</span>應對如響，上甚加歎異，<span class="note">上崇信釋氏，意謂徐摛業儒，但知經史而已，扣擊之餘，及於釋敎，商較從橫，應對如響，遂加歎異。殊不思上有好者下必有甚者焉，釋敎盛行，可以媒富貴利達，江東人士孰不從風而靡乎！</span>寵遇日隆。領軍朱异不悅，<span class="note">异，羊至翻。</span>謂所親曰：「徐叟出入兩宮，漸來見逼，我須早爲之所。」遂乘間白上曰：「摛年老，又愛泉石，意在一郡自養。」上謂摛眞欲之，乃召摛，謂曰：「新安大好山水，」遂出爲新安太守。<span class="note">史言朱异固寵忌前，間，古莧翻。</span></p>

    <p class="origin">六月，癸丑，立華容公歡爲豫章王，其弟枝江公譽爲河東王，曲阿公詧爲岳陽王。<span class="note">詧，與察同。</span>上以人言不息，<span class="note">謂不順也。</span>故封歡兄弟以大郡，用慰其心。久之，鮑邈之坐誘掠人，<span class="note">誘，音酉。</span>罪不至死，太子綱追思昭明之冤，揮淚誅之。</p>

    <p class="origin"><span class="number">19</span>魏高歡將起兵討爾朱氏，鎭南大將軍斛律金、軍主善無庫狄千<span class="note">善無縣，前漢屬鴈門郡，後漢屬定襄郡，魏、晉省，後魏天平二年始以善無爲郡也。</span>與歡妻弟婁昭、妻之姊夫段榮皆勸成之。歡乃詐爲書，稱爾朱兆將以六鎭人配契胡爲部曲，衆皆憂懼。<span class="note">契，欺訖翻。</span>又爲幷州符，徵兵討步落稽，<span class="note">爾朱兆擅命幷、汾。此亦高歡僞爲兆符也。步落稽，卽稽胡。</span>發萬人，將遣之。孫騰與都督尉景爲請留五日，如此者再，<span class="note">孫騰、尉景旣爲鎭人請留，必又因其願留之情扇動之於下，此當以意會也。爲，于僞翻。</span>歡親送之郊，雪涕執別，衆皆號慟，聲震原野。歡乃諭之<span class="note">先感動其心，而後諭之。號，戶刀翻。</span>曰：「與爾俱爲失鄕客，義同一家，<span class="note">高歡亦鎭戶，故云然。</span>不意在上徵發乃爾！今直西向，已當死，<span class="note">自信都赴幷、汾爲西向。</span>後軍期，又當死，配國人，又當死，<span class="note">爾朱，契胡種也，故謂契胡爲國人。</span>柰何？」衆曰：「唯有反耳！」歡曰：「反乃急計，然當推一人爲主，誰可者？」衆共推歡，歡曰：「爾鄕里難制。不見葛榮乎：雖有百萬之衆，曾無法度，終自敗滅。今以吾爲主，當與前異，毋得陵漢人，犯軍令，生死任吾則可；不然，不能爲天下笑。」<span class="note">高歡先立法制以齊其衆，故能成大事。史言盜亦有道。</span>衆皆頓顙曰：「死生唯命！」歡乃椎牛饗士，庚申，起兵於信都，<span class="note">《考異》曰：《魏書·帝紀》起兵在庚申，《北齊書·帝紀》在庚子，《北史·魏紀》、《齊紀》亦然。今從《魏書紀》。</span>亦未敢顯言叛爾朱氏也。</p>

    <p class="origin">會李元忠舉兵逼殷州，歡令高乾帥衆救之。<span class="note">高乾預歡密謀，而使之救殷州，此不過使之誘禽爾朱羽生耳。</span>乾輕騎入見<span class="note5">『章：甲十一行本「見」下有「刺史」二字；乙十一行本同；張校同；退齋校同。』</span>爾朱羽生，與指畫軍計，<span class="note">騎，其計翻。</span>羽生與乾俱出，因擒斬之，持羽生首謁歡。歡撫膺曰：「今日反決矣！」<span class="note">高歡反謀非一日矣，及爾朱羽生授首，方言反決，蓋其初猶有疑李元忠、高乾邕之心。元忠旣舉兵逼殷州，乾邕又斬羽生，歡於是深悉二人之心，而冀、殷之勢已合，於是決反。</span>乃以元忠爲殷州刺史，鎭廣阿。歡於是抗表罪狀爾朱氏，爾朱世隆匿之不通。<span class="note">世隆爲尚書令，故得匿歡表。</span></p>

    <p class="origin"><span class="number">20</span>魏楊播及弟椿、津皆有名德。播剛毅，椿、津謙恭，家世孝友，緦服同爨，<span class="note">凡三從之服服緦麻。『鄒：緦，讀思，五服之最輕者，遠親服喪三月曰緦服。爨，七亂切，音篡。竈也。』</span>男女百口，人無間言。<span class="note">間，古莧翻，異也。</span>椿、津皆至三公，一門七郡太守，三十二州刺史。<span class="note">史言楊氏貴盛。</span>敬宗之誅爾朱榮也，播子侃預其謀；<span class="note">事見上卷上年。</span>城陽王徽、李彧，皆其姻戚也。爾朱兆入洛，侃逃歸華陰，<span class="note">華，戶化翻。</span>爾朱天光使侃婦父韋義遠招之，與盟，許貰其罪。<span class="note">貰，貸也，音始制翻。</span>侃曰：「彼雖食言，死者不過一人，猶冀全百口。」乃出應之，天光殺之。時椿致仕，與其子昱在華陰，椿弟冀州刺史順、司空津、順子東雍州刺史辨、正平太守仲宣皆在洛。<span class="note">雍，於用翻。</span>秋，七月，爾朱世隆誣奏楊氏謀反，請收治之，<span class="note">治，直之翻。</span>魏主不許；世隆苦請，帝不得已，命有司檢按以聞。壬申夜，世隆遣兵圍津第，天光亦遣兵掩椿家於華陰，東西之族無少長皆殺之，<span class="note">世隆、天光先已約同夷楊氏，故東西一時俱發。居華陰者爲西族，居洛者爲東族。少，詩照翻。長，知兩翻。</span>籍沒其家。世隆奏云：「楊氏實反，與收兵相拒，已皆格殺。」帝惋悵久之，不言而已，<span class="note">惋，烏貫翻。悵，丑亮翻。</span>朝野聞之，無不痛憤。津子逸爲光州刺史，爾朱仲遠遣使就殺之。唯津子愔於被收時適出在外，逃匿，獲免，往見高歡於信都，<span class="note">使，疏吏翻。愔，於今翻。被，皮義翻。《考異》曰：《北齊書愔傳》云：「偣父津爲幷州刺史，偣隨之任。俄而孝莊幽崩，愔時適欲還都，行達邯鄲，過津義從楊寬家，爲寬所執。至相州，見刺史劉誕，以愔名家盛德，甚相哀念，遣隊主鞏榮貴防禁送都。至安陽亭，榮貴遂與俱逃，乃投高昂兄弟，潛竄累載。屬齊神武至信都，遂投刺轅門，卽署行臺郞中。」按時齊神武已在信都，言潛竄累載，誤矣。又云孝莊幽崩，而愔欲還都見執，皆非也。</span>泣訴家禍，因爲言討爾朱氏之策，<span class="note">爲，于僞翻。</span>歡甚重之，卽署行臺郞中。<span class="note">楊愔門地旣高，又有幹用，高歡起兵之初，藉人望以爲重，藉才幹以爲用，所以擢而用之。士無賢不肖，入朝見嫉，田橫島之逃實基於此。</span></p>

    <p class="origin"><span class="number">21</span>乙亥，上臨軒策拜太子，大赦。</p>

    <p class="origin"><span class="number">22</span>丙戌，魏司徒爾朱彥伯以旱遜位，戊子，以彥伯爲侍中、開府儀同三司。彥伯於兄弟中差無過惡。爾朱世隆固讓太保，魏主特置儀同三司<span class="note5">『章：甲十一行本「司」作「師」；乙十一行本同。』</span>之官，位次上公之下，<span class="note">太師、太傅、太保爲三司，位上公。</span>庚寅，以世隆爲之。斛斯椿譖朱瑞於世隆，世隆殺之。<span class="note">以朱瑞爲敬宗所親遇也。</span></p>

    <p class="origin"><span class="number">23</span>庚寅，詔：「凡宗戚有服屬者，<span class="note">有服屬，諸緦麻以上。</span>並可賜湯沐，食鄕亭侯，<span class="note">婦人賜湯沐邑，男子食鄕侯、亭侯也。</span>隨遠近爲差。」<span class="note">隨服屬之遠近以爲等差。</span></p>

    <p class="origin"><span class="number">24</span>壬辰，以吏部尚書何敬容爲尚書右僕射。敬容，昌㝢之子也。<span class="note">何昌㝢，尚之之弟子。</span></p>

    <p class="origin"><span class="number">25</span>魏爾朱仲遠、度律等聞高歡起兵，恃其強，不以爲慮，獨爾朱世隆憂之。爾朱兆將步騎二萬出井陘，趣殷州，<span class="note">將，卽亮翻。騎，奇計翻。陘，音刑。趣，七喻翻。</span>李元忠棄城奔信都。八月，丙午，爾朱仲遠、度律將兵討高歡。九月，己卯，魏以仲遠爲太宰，庚辰，以爾朱天光爲大司馬。</p>

    <p class="origin"><span class="number">26</span>癸巳，魏主追尊父廣陵惠王爲先帝，<span class="note">支子入繼大宗，尊所生父爲皇，自漢哀帝始；尊之爲帝，自吳孫皓始。</span>母王氏爲先太妃，封弟永業爲高密王，子恕爲勃海王。</p>

    <p class="origin"><span class="number">27</span>冬，十月，己酉，上幸同泰寺，升法坐，講《涅盤經》，<span class="note">涅，奴結翻。</span>七日而罷。</p>

    <p class="origin"><span class="number">28</span>樂山侯正則，先有罪徙鬱林，<span class="note">《五代志》，樂山縣屬鬱林郡。鬱林，漢古郡，唐爲鬱林州。</span>招誘亡命，欲攻番禺，<span class="note">誘，音酉。番禺，音潘愚。</span>廣州刺史元仲景討斬之。<span class="note">「仲景」當作「景仲」。</span>正則，正德之弟也。<span class="note">史言臨川王宏諸子皆兇悖。</span></p>

    <p class="origin"><span class="number">29</span>孫騰說高歡曰：「今朝廷隔絕，號令無所稟，<span class="note">說，式芮翻。受命曰稟，音必錦翻。</span>不權有所立，則衆將沮散。」<span class="note">沮，在呂翻。</span>歡疑之，騰再三固請，乃立勃海太守元朗爲帝。朗，融之子也。<span class="note">章武王融爲葛榮所殺。</span>壬寅，朗卽位於信都城西，改元中興。<span class="note">廢帝諱朗，字仲哲，章武王融第三子也。</span>以歡爲侍中、丞相、都督中外諸軍事、大將軍、錄尚書事、大行臺，高乾爲侍中、司空，高敖曹爲驃騎大將軍、儀同三司、冀州刺史，<span class="note">時廢帝除昂爲冀州刺史，終其身。驃，匹妙翻。騎，奇計翻。</span>孫騰爲尚書左僕射、河北行臺，魏蘭根爲右僕射。<span class="note">去年，敬宗以魏蘭根爲河北行臺。</span></p>

    <p class="origin">己酉，爾朱仲遠、度律與驃騎大將軍斛斯椿、車騎大將軍、儀同三司賀拔勝、車騎大將軍賈顯智軍於陽平。<span class="note">此陽平縣也，漢時屬東郡，魏、晉以來屬陽平郡。唐魏州莘縣，陽平之地也。</span>顯智名智，以字行，顯度之弟也。爾朱兆出井陘，軍于廣阿，衆號十萬。高歡縱反間，云「世隆兄弟謀殺兆」，復云「兆與歡同謀殺仲遠等」，<span class="note">間，古莧翻。復，扶又翻。</span>由是迭相猜貳，徘徊不進。仲遠等屢使斛斯椿、賀拔勝往諭兆，兆帥輕騎三百來就仲遠，<span class="note">帥，讀曰率。</span>同坐幕下，意色不平，手舞馬鞭，長嘯凝望，<span class="note">鄭玄曰：嘯，蹙口而出聲。</span>疑仲遠等有變，遂趨出，馳還。仲遠遣椿、勝等追，曉說之，兆執椿、勝還營，仲遠、度律大懼，引兵南遁。兆數勝罪，將斬之，<span class="note">說，式芮翻。數，所具翻。</span>曰：「爾殺衞可孤，罪一也。<span class="note">事見一百五十卷普通五年。</span>天柱薨，爾不與世隆等俱來，而東征仲遠，罪二也。<span class="note">事見上卷上年。</span>我欲殺爾久矣，今復何言？」<span class="note">復，扶又翻。</span>勝曰：「可孤爲國巨患，勝父子誅之，其功不小，反以爲罪乎？天柱被戮，以君誅臣，<span class="note">被，皮義翻。</span>勝寧負王，不負朝廷。今日之事，生死在王。但寇賊密邇，骨肉構隙，自古及今，未有如是而不亡者。勝不憚死，恐王失策。」兆乃捨之。</p>

    <p class="origin">高歡將與兆戰，而畏其衆強，以問親信都督段韶，<span class="note">親信都督，魏末諸將擅兵，始置是官，以領親兵。</span>韶曰：「所謂衆者，得衆人之死；<span class="note">言得衆人之死力也。</span>所謂強者，得天下之心。爾朱氏上弒天子，中屠公卿，下暴百姓，王以順討逆，如湯沃雪，<span class="note">『鄒：水熱曰湯。』</span>何衆強之有！」歡曰：「雖然，吾以小敵大，恐無天命不能濟也。」韶曰：「韶聞『小能敵大，小道大淫。』『皇天無親，惟德是輔。』<span class="note">「小能敵大，小道大淫。」《左傳》記隨大夫季梁之言也。「皇天無親，唯德是輔。」《書蔡仲之命》之辭也。段韶父子起於北邊，以騎射爲工，安能作書語！魏收以其於北齊爲勳戚，宗門強盛，從而爲之辭耳。《孟子》曰：「盡信書，不如無書。」信哉！</span>爾朱氏外亂天下，內失英雄心，智者不爲謀，勇者不爲鬬，<span class="note">爲，于僞翻。</span>人心已去，天意安有不從者哉！」韶，榮之子也。<span class="note">段榮與高歡親善。</span>辛亥，歡大破兆於廣阿，俘其甲卒五千餘人。</p>

    <p class="origin"><span class="number">30</span>十一月，乙未，上幸同泰寺，講般若經，七日而罷。<span class="note">般，北末翻。若，人者翻。</span></p>

    <p class="origin"><span class="number">31</span>庚辰，魏高歡引兵攻鄴，相州刺史劉誕嬰城固守。<span class="note">相，息亮翻。</span></p>

    <p class="origin"><span class="number">32</span>是歲，魏南兗州城民王乞得劫刺史劉世明，舉州來降。<span class="note">魏正光中置南兗州，治譙城，領陳留、梁、譙、沛、下蔡、北梁、馬頭等郡。降，戶江翻。</span>世明，芳之族子也。<span class="note">劉芳以儒學用於孝文、宣武二帝。</span>上以侍中元樹爲鎭北將軍、都督北討諸軍事，鎭譙城。以世明爲征西大將軍、郢州刺史，加儀同三司。世明不受，固請北歸，上許之。世明至洛陽，奉送所持節，歸鄕里，不仕而卒。<span class="note">「陳力就列，不能者止，」劉世明有焉。劉氏世居彭城。</span></p>

    <p class="reign-title">四年<span class="note"><span class="note1">（壬子、五三二）</span></span></p>

    <p class="origin"><span class="number">1</span>春，正月，丙寅，以南平王偉爲大司馬，元法僧爲太尉，袁昂爲司空。</p>

    <p class="origin"><span class="number">2</span>立西豐侯正德爲臨賀王。正德自結於朱异，上旣封昭明諸子，异言正德失職，<span class="note">言帝嘗養正德爲子，旣而還本，爵秩不得與諸子齒也。异，音羊至翻。</span>故王之。</p>

    <p class="origin"><span class="number">3</span>以太子右衞率薛法護爲司州牧，衞送魏王悅入洛。</p>

    <p class="origin"><span class="number">4</span>庚午，立太子綱之長子大器爲宣城王。<span class="note">長，知兩翻。</span></p>

    <p class="origin"><span class="number">5</span>魏高歡攻鄴，爲地道，施柱而焚之，城陷入地。<span class="note">穴城下爲地道而未成，恐其土頹落而不得究功，故施柱。地道旣成，乃焚其柱，故城陷入地。</span>壬午，拔鄴，擒劉誕，以楊愔爲行臺右丞。時軍國多事，文檄敎令，皆出於愔及開府諮議參軍崔㥄。㥄，逞之五世孫也。<span class="note">㥄，力膺翻。崔逞去燕歸魏，爲道武帝所殺。『鄒：《集韻》：㥄，力膺切，憐也；又盧登切，驚也。』</span></p>

    <p class="origin"><span class="number">6</span>二月，以太尉元法僧爲東魏王，<span class="note">上旣以元悅爲魏王，使自西道入；又使元法僧從東道入，故謂之東魏王。</span>欲遣還北，兗州刺史羊侃爲軍司馬，與法僧偕行。</p>

    <p class="origin"><span class="number">7</span>揚州刺史邵陵王綸遣人就市賒買錦綵絲布數百匹，市人皆閉邸店不出；少府丞何智通依事啓聞。綸被責還弟，<span class="note">被，皮義翻。弟，與第同；下於弟同。</span>乃遣防閤戴子高等以槊刺智通於都巷，<span class="note">都巷，猶前言京巷也。槊，色角翻。刺，七亦翻。</span>刃出於背。智通識子高，取其血以指畫車壁爲「邵陵」字，乃絕，由是事覺。庚戌，綸坐免爲庶人，鎖之於弟，經二旬，乃脫鎖，頃之復封爵。</p>

    <p class="origin"><span class="number">8</span>辛亥，魏安定王追諡敬宗曰武懷皇帝，<span class="note">朗旣禪位，孝武帝封爲安定王。</span>甲子，以高歡爲丞相、柱國大將軍、太師；三月，丙寅，以高澄爲驃騎大將軍。丁丑，安定王帥百官入居於鄴。<span class="note">帥，讀曰率。</span></p>

    <p class="origin">爾朱兆與爾朱世隆等互相猜阻，世隆卑辭厚禮諭兆，欲使之赴洛，唯其所欲，又請節閔帝納兆女爲后；兆乃悅，幷與天光、度律更立誓約，復相親睦。</p>

    <p class="origin">斛斯椿陰謂賀拔勝曰：「天下皆怨毒爾朱，而吾等爲之用，亡無日矣，不如圖之。」勝曰：「天光與兆各據一方，欲盡去之甚難，去之不盡，必爲後患，柰何？」椿曰：「此易致耳。」乃說世隆追天光等赴洛，共討高歡。<span class="note">復，扶又翻。去，羌呂翻。說，式芮翻。</span>世隆屢徵天光，天光不至，使椿自往邀之，曰：「高歡作亂，非王不能定，豈可坐視宗族夷滅邪！」天光不得已，將東出，問策於雍州刺史賀拔岳，<span class="note">賀拔岳自岐州遷刺雍州。雍，於用翻。</span>岳曰：「王家跨據三方，<span class="note">兆北據幷、汾，天光西奄關、隴，仲遠擅命徐、兗，是跨據三方。</span>士馬殷盛，高歡烏合之衆，豈能爲敵！但能同心戮力，往無不捷。若骨肉相疑，則圖存之不暇，安能制人！如下官所見，莫若且鎭關中以固根本，分遣銳師與衆軍合勢，進可以克敵，退可以自全。」天光不從。閨月，壬寅，天光自長安，兆自晉陽，度律自洛陽，仲遠自東郡皆會於鄴，衆號二十萬，夾洹水而軍，<span class="note">《水經註》：洹水逕鄴城南。洹，于元翻。</span>節閔帝以長孫稚爲大行臺，總督之。</p>

    <p class="origin">高歡令吏部尚書封隆之守鄴，癸丑，出頓紫陌，<span class="note">《水經註》：漳水東出山過鄴，又北逕祭陌西。戰國之世，俗巫爲河伯娶婦，祭於此陌。田融以爲紫陌。趙建武十一年，造紫陌浮橋於水上。</span>大都督高敖曹將鄕里部曲王桃湯等三千人以從。<span class="note">將，卽亮翻；下同。從，才用翻。</span>歡曰：「高都督所將皆漢兵，恐不足集事，欲割鮮卑兵千餘人相雜用之，何如？」敖曹曰：「敖曹所將，練習已久，前後格鬬，不減鮮卑。今若雜之，情不相洽，勝則爭功，退則推罪，<span class="note">推，吐雷翻。</span>不煩更配也。」</p>

    <p class="origin">庚申，爾朱兆帥輕騎三千夜襲鄴城，叩西門，不克而退。壬戌，歡將戰馬不滿二千，步兵不滿三萬，衆寡不敵，乃於韓陵爲圓陳，<span class="note">《五代志》：鄴縣有韓陵山。杜佑曰：在相州安陽縣東北。陳，讀曰陣。</span>連繫牛驢以塞歸道，<span class="note">塞，息則翻。</span>於是將士皆有死志。<span class="note">將，卽亮翻。</span>兆望見歡，遙責歡以叛己，歡曰：「本所以戮力者，共輔帝室。今天子何在？」兆曰：「永安枉害天柱，我報讎耳。」<span class="note">敬宗年號永安，故以稱之。</span>歡曰：「我昔聞天柱計，汝在戶前立，豈得言不反邪！<span class="note">對兩軍發其陰謀，以正爾朱之罪。</span>且以君殺臣，何報之有！今日義絕矣。」遂戰。歡將中軍，高敖曹將左軍，歡從父弟岳將右軍。<span class="note">將，卽亮翻。從，才用翻。</span>歡戰不利，兆等乘之，岳以五百騎衝其前，別將斛律敦收散卒躡其後，敖曹以千騎自栗園出橫擊之，兆等大敗，賀拔勝與徐州刺史杜德於陳降歡。<span class="note">陳，音陣同。</span>兆對慕容紹宗撫膺曰：「不用公言，以至於此！」<span class="note">謂紹宗諫兆使歡統州鎭兵而兆不用也。</span>欲輕騎西走，<span class="note">自鄴西走歸晉陽。</span>紹宗反旗鳴角，<span class="note">徐廣《車服儀制》曰：角，前代書記所不載，或云本出羌、胡，以驚中國之馬。杜佑曰：大角，卽後魏簸邏迴是也。</span>收散卒成軍而去。兆還晉陽，仲遠奔東郡。<span class="note">秦置東郡，晉改爲濮陽國，後復曰東郡，治滑臺城。</span>爾朱彥伯聞度律等敗，欲自將兵守河橋，<span class="note">將，卽亮翻。</span>世隆不從。</p>

    <p class="origin">度律、天光將之洛陽，大都督斛斯椿謂都督賈顯度、賈顯智曰：「今不先執爾朱氏，吾屬死無類矣。」乃夜於桑下盟，約倍道先還。世隆使其外兵參軍陽叔淵<span class="note5">『章：甲十一行本「淵」下有「單騎」二字；乙十一行本同；孔本同。』</span>馳赴北中，<span class="note">北中，卽北中郞府城，在河橋北岸。</span>簡閱敗卒，以次內之。<span class="note">內，讀曰納。</span>椿至，不得入城，乃詭說叔淵曰：<span class="note">說，式芮翻。</span>「天光部下皆是西人，聞欲大掠洛邑，遷都長安，宜先內我以爲之備。」叔淵信之。夏，四月，甲子朔，椿等入據河橋，盡殺爾朱氏之黨。度律、天光欲攻之，會大雨晝夜不止，士馬疲頓，弓矢不可施，遂西走，至灅陂津，爲人所擒，送於椿所。<span class="note">灅陂津在河橋西，亦曰雷波，卽爾朱兆犯洛帥騎踏淺涉渡之處。灅，力水翻。</span>椿使行臺長孫稚詣洛陽奏狀，別遣賈顯智、張歡帥騎掩襲世隆，執之。<span class="note">帥，讀曰率。騎，奇計翻。</span>彥伯時在禁直，長孫稚於神虎門啓陳：「高歡義功旣振，請誅爾朱氏。」節閔帝使舍人郭崇報彥伯，彥伯狼狽走出，爲人所執，與世隆俱斬於閶闔門外，送其首幷度律、天光於高歡。</p>

    <p class="origin">節閔帝使中書舍人盧辯勞歡於鄴，<span class="note">勞，力到翻。</span>歡使之見安定王，辯抗辭不從，歡不能奪，乃捨之。辯，同之兄子也。<span class="note">盧同始附元叉以進。</span></p>

    <p class="origin">辛未，驃騎大將軍、行濟州事侯景降於安定王，以景爲尚書僕射、南道大行臺、濟州刺史。<span class="note">濟，子禮翻。降，下江翻；下同。</span></p>

    <p class="origin">爾朱仲遠來奔。仲遠帳下都督喬寧、張子期自滑臺詣歡降。歡責之曰：「汝事仲遠，擅其榮利，盟契百重，許同生死。<span class="note">契，約也。重，直龍翻。</span>前仲遠自徐州爲逆，汝爲戎首；<span class="note">謂前年仲遠舉兵向洛時也。</span>今仲遠南走，汝復叛之。<span class="note">復，扶又翻。</span>事天子則不忠，事仲遠則無信，犬馬尚識飼之者，<span class="note">飼，祥吏翻。</span>汝曾犬馬之不如！」遂斬之。</p>

    <p class="origin">爾朱天光之東下也，留其弟顯壽鎭長安，召秦州刺史侯莫陳悅，欲與之俱東。賀拔岳知天光必敗，欲留悅共圖顯壽以應高歡，計未有所出。宇文泰謂岳曰：「今天光尚近，悅未必有貳心，若以此告之，恐其驚懼。然悅雖爲主將，不能制物，<span class="note">將，卽亮翻。</span>若先說其衆，必人有留心；悅進失爾朱之期，退恐人情變動，乘此說悅，事無不遂。」岳大喜，卽令泰入悅軍說之，悅遂與岳俱襲長安。<span class="note">岳爲雍州刺史，本治長安，蓋天光東下，使之出捍西北也。</span>泰帥輕騎爲前驅，顯壽棄城走，追至華陰，擒之。<span class="note">帥，讀曰率。騎，奇計翻。華，戶化翻。</span>歡以岳爲關西大行臺，<span class="note">《考異》曰：《北史》：「薛孝通爲中書郞，以『關中險固，秦、漢舊都，須預謀鎭遏以爲後計，縱河北失利，猶足據之。』節閔帝深以爲然，問：『誰可任者？』孝通與賀拔岳同事天光，又與周文帝有舊，二人並先在關右，並推薦之。乃超授岳督岐·華·秦·雍諸軍事、關西大行臺、雍州牧，周文帝爲左丞，孝通爲右丞，齎詔書馳驛入關，授岳等同鎭長安。後天光敗於韓陵，節閔遂不得入關，爲齊神武幽廢。」按天光尚在，節閔安敢除岳鎭關中！今從《魏書》。</span>岳以泰爲行臺左丞，領府司馬，事無巨細皆委之。</p>

    <p class="origin">爾朱世隆之拒高歡也，使齊州行臺尚書房謨募兵趣四瀆，<span class="note">四瀆，津名，在臨濟縣。《水經註》，河水東北流四瀆津，津西側岸臨河有四瀆祠，以其自河入濟、自泗入淮、自淮達江，水徑周流，故有四瀆之名。趣，七喻翻。</span>又使其弟青州刺史弼趣亂城，揚聲北渡，爲掎角之勢。<span class="note">掎，居蟻翻。</span>及韓陵旣敗，弼還東陽，聞世隆等死，欲來奔，數與左右割臂爲盟。帳下都督馮紹隆，素爲弼所信待，說弼曰：「今方同契闊，<span class="note">數，所角翻。說，式芮翻。《詩擊鼓》曰：死生契闊。毛萇《註》曰：契闊，勤苦也。契，苦結翻。</span>宜更割心前之血以盟衆。」弼從之，大集部下，披胸令紹隆割之，紹隆因推刃殺之，<span class="note">推，吐雷翻。</span>傳首洛陽。</p>

    <p class="origin">丙子，安東將軍辛永以建州降於安定王。</p>

    <p class="origin">辛巳，安定王至邙山。高歡以安定王疏遠，<span class="note">章武王太洛，文成之子，獻文之季弟也。太洛生融，融生安定王，於孝明帝緦麻親也，故以爲疏遠。魏收《書》，章武王太洛，景穆之子，以彬爲後，彬子融。審爾，則愈疏遠矣。</span>使僕射魏蘭根慰諭洛邑，且觀節閔帝之爲人，欲復奉之。<span class="note">復，扶又翻。</span>蘭根以帝神采高明，恐於後難制，與高乾兄弟及黃門侍郞崔㥄共勸歡廢之。<span class="note">㥄，力膺翻。</span>歡集百官問所宜立，莫有應者，太僕代人綦毋儁盛稱節閔帝賢明，宜主社稷，歡欣然是之。㥄作色曰：「若言賢明，自可待我高王，徐登大位。廣陵旣爲逆胡所立，<span class="note">節閔帝本廣陵王。</span>何得猶爲天子！若從儁言，王師何名義舉？」歡遂幽節閔帝於崇訓佛寺。</p>

    <p class="origin">歡入洛陽，斛斯椿謂賀拔勝曰：「今天下事，在吾與君耳，若不先制人，將爲人所制。高歡初至，圖之不難。」勝曰：「彼有功於時，害之不祥。比數夜與歡同宿，<span class="note">比，毘至翻。</span>且<span class="note5">『章：甲十一行本「且」作「具」；乙十一行本同；孔本同。』</span>序往昔之懷，兼荷兄恩意甚多，<span class="note">荷，下可翻，古以儋負爲義，故以受任爲荷，受恩爲荷，而感恩者亦曰荷。</span>何若憚之！」椿乃止。<span class="note">史言賀拔勝有才武而無遠識，高歡能以姦詐玩弄時輩而悅其心。斛斯椿者小有才，反覆人也，其圖歡之志固在孝武帝未立之前矣。</span></p>

    <p class="origin">歡以汝南王悅，高祖之子，召欲立之，聞其狂暴無常，乃止。<span class="note">《考異》曰：《魏書悅傳》云：「神武令人示意。悅旣至，清狂如故，動爲罪失，不可扶立，乃止。」按悅時猶在梁境，比召至洛，往返幾日。蓋神武聞其所爲而止耳。</span></p>

    <p class="origin">時諸王多逃匿，尚書左僕射平陽王脩，懷之子也，<span class="note">廣平王懷，高祖之子；脩於孝明帝從兄弟也。</span>匿於田舍。歡欲立之，使斛斯椿求之。椿見脩所親員外散騎侍郞太原王思政，問王所在，思政曰：「須知問意。」椿曰：「欲立爲天子。」思政乃言之。椿從思政見脩，脩色變，謂思政曰：「得無賣我邪？」曰：「不也。」曰：「敢保之乎？」曰：「變態百端，何可保也！」椿馳報歡。歡遣四百騎迎脩入氈帳，<span class="note">騎，奇計翻。氈帳，胡夷酋帥所居，漢人謂之穹廬。</span>陳誠，泣下霑襟，脩讓以寡德，歡再拜，脩亦拜。歡出備服御，進湯沐，達夜嚴警。<span class="note">嚴爲警備也。</span>昧爽，<span class="note">孔安國曰：昧，冥。爽，明；早旦。馬曰：昧，未旦也。陸德明曰：爽，謂早旦也。</span>文武執鞭以朝，<span class="note">軍中不能備朝服，故執鞭以爲敬。朝，直遙翻。</span>使斛斯椿奉勸進表。椿入帷門，磬折延首而不敢前，<span class="note">張守節曰：磬折，謂曲體揖之，若石磬之形曲折也。磬形皆中屈垂兩頭，言人屈腰則似也。</span>脩令思政取表視之，曰：「便不得不稱朕矣。」<span class="note">《書》曰：天位艱哉。又曰：毋安，厥位惟危。雖天人樂推，神器歸屬，賢君處此之時，慄慄乎懼其不勝也。平陽王視勸進表而發此言，驕滿之氣溢出於肝鬲之上，君子以是知其不能終。</span>乃爲安定王作詔策而禪位焉。<span class="note">爲，于僞翻。</span></p>

    <p class="origin">戊子，孝武帝卽位於東郭之外，<span class="note">帝諱脩，字孝則，廣平武穆王懷之第三子也。東郭，洛城東郭也。</span>用代都舊制，以黑氈蒙七人，歡居其一，帝於氈上西向拜天畢，入御太極殿，<span class="note">魏自孝文帝用夏變夷，宣武、孝明卽位皆用漢、魏之制，今復用夷禮。</span>羣臣朝賀，<span class="note">朝，直遙翻；下同。</span>升閶闔門大赦，改元太昌。以高歡爲大丞相、天柱大將軍、太師，世襲定州刺史。庚寅，加高澄侍中、開府儀同三司。</p>

    <p class="origin">初，歡起兵信都，爾朱世隆知司馬子如與歡有舊，自侍中、驃騎大將軍出爲南岐州刺史。歡入洛，召子如爲大行臺尚書、朝夕左右，參知軍國。廣州刺史廣寧韓賢，<span class="note">魏收《志》：廣寧郡屬朔州，領石門、中川二縣。《五代志》，馬邑郡善陽縣，後齊置朔州及廣寧郡。『鄒：魏之廣州，蓋今之河南省魯山縣境內。』</span>素爲歡所善，歡入洛，凡爾朱氏所除官爵例皆削奪，唯賢如故。</p>

    <p class="origin">以前御史中尉樊子鵠兼尚書左僕射，爲東南道大行臺，與徐州刺史杜德追爾朱仲遠；仲遠已出境，遂攻元樹於譙。</p>

    <p class="origin">丞相歡徵賀拔岳爲冀州刺史，岳畏歡，欲單馬入朝。行臺右丞薛孝通說<span class="note">說，式芮翻。</span>岳曰：高王以數千鮮卑破爾朱百萬之衆，誠亦難敵。然諸將或素居其上，或與之等夷，屈首從之，勢非獲已。今或在京師，或據州鎭，高王除之則失人望，留之則爲腹心之疾。且吐萬人雖復敗走，<span class="note">爾朱兆，字吐萬人。</span>猶在幷州，高王方內撫羣雄，外抗勍敵，<span class="note">勍，其京翻。</span>安能去其巢穴，與公爭關中之地乎！今關中豪俊皆屬心於公，<span class="note">屬，之欲翻。</span>願效其智力。公以華山爲城，黃河爲塹，<span class="note">華，戶化翻。塹，七豔翻。</span>進可以兼山東，退可以封函谷，<span class="note">後漢王元說隗囂曰：「元請以一丸泥爲大王東封函谷關。」</span>柰何欲束手受制於人乎！」言未卒，<span class="note">卒，子恤翻。</span>岳執孝通手曰：「君言是也。」乃遜辭爲啓而不就徵。</p>

    <p class="origin">壬辰，丞相歡還鄴，送爾朱度律、天光於洛陽，斬之。</p>

    <p class="origin">五月，丙申，魏主酖節閔帝於門下外省，<span class="note">年三十五。西魏諡帝曰節閔。</span>詔百司會喪，葬用殊禮。<span class="note">加九旒、鑾輅、黃屋、左纛、班劍百二十人，蓋其禮特異於諸王之喪耳。</span></p>

    <p class="origin">以沛郡王欣爲太師，趙郡王諶爲太保，<span class="note">諶，世壬翻。</span>南陽王寶炬爲太尉，長孫稚爲太傅。寶炬，愉之子也。<span class="note">京兆王愉亦孝文帝之子。</span>丞相歡固辭天柱大將軍，戊戌，許之。己酉，清河王亶爲司徒。</p>

    <p class="origin">侍中河南高隆之，本徐氏養子，丞相歡命以爲弟，恃歡勢驕公卿，南陽王寶炬毆之，曰：「鎭兵何敢爾！」<span class="note">魏遷洛陽，北人留居北鎭者率隸尺籍，故詈之曰鎭兵。毆，烏口翻。</span>魏主以歡故，六月，丁卯，黜寶炬爲驃騎大將軍，歸第。</p>

    <p class="origin"><span class="number">9</span>魏主避廣平武穆王之諱，改諡武懷皇帝曰孝莊皇帝，<span class="note">《諡法》：武而不遂曰莊；死於原野曰莊；兵甲亟作曰莊。</span>廟號敬宗。</p>

    <p class="origin"><span class="number">10</span>秋，七月，庚子，魏復以南陽王寶炬爲太尉。</p>

    <p class="origin"><span class="number">11</span>壬寅，魏丞相歡引兵入滏口，大都督庫狄干入井陘，擊爾朱兆。<span class="note">滏，音父。陘，音刑。</span>庚戌，魏主使驃騎大將軍、儀同三司高隆之帥步騎十萬會丞相歡于太原，因以隆之爲丞相軍司。歡軍於武鄕，<span class="note">晉置武鄕縣，屬上黨郡，石勒分置武鄕郡，唐爲武鄕縣，屬潞州，我朝屬威勝軍。</span>爾朱兆大掠晉陽，北走秀容。幷州平。<span class="note">走，音奏。</span>歡以晉陽四塞，<span class="note">太原郡之地，東阻太行、常山，西有蒙山，南有霍太山、高壁嶺，北阨東陘、西陘關，故亦以爲四塞之地。</span>乃建大丞相府而居之。<span class="note">自此至于高齊建國，遂以晉陽爲陪都。</span></p>

    <p class="origin"><span class="number">12</span>魏夏州遷民郭遷據青州反，<span class="note">郭遷自夏州遷青州，必叛黨也。</span>刺史元嶷棄城走；<span class="note">嶷，魚力翻。</span>詔行臺侯景等討之，拔其城。遷來奔。<span class="note">『鄒：南奔梁。』</span></p>

    <p class="origin"><span class="number">13</span>魏東南道大行臺樊子鵠圍元樹於譙城，分兵攻取蒙縣等五城，<span class="note">去年，梁遣元樹鎭譙城。蒙縣，漢、晉屬梁國，魏屬譙郡，隋幷入山桑縣，唐改山桑爲蒙城縣，屬亳州。</span>以絕援兵之路。樹請帥衆南歸，以地還魏，<span class="note">帥，讀曰率。</span>子鵠等許之，與之誓約。樹衆半出，子鵠擊之，擒樹及譙州刺史朱文開以歸。羊侃行至官竹，<span class="note">《水經註》：睢水自睢陽東南流，歷竹圃。水次綠竹蔭渚，菁菁彌望，世人謂之梁王竹園；官收其利，因曰官竹。</span>聞樹敗而還。<span class="note">還，音旋。</span>九月，樹至洛陽，久之，復欲南奔，魏人殺之。<span class="note">復，扶又翻。</span></p>

    <p class="origin"><span class="number">14</span>乙巳，以司空袁昂領尚書令。</p>

    <p class="origin"><span class="number">15</span>冬，十一月，丁酉，日南至，<span class="note">夏至之日日北至，冬至之日日南至。杜預曰：冬至之日日南極。班《志》：日行光道，夏至至於東井，北近極，故晷短。冬至至於牽牛，遠極，故晷長。司馬彪《志》曰：日道發南，去極彌遠，其景彌長，遠長乃極，冬乃至。日道斂北，去極彌近，其景彌短，近短乃極，夏乃至。</span>魏主祀圜丘。<span class="note">古者因天事天，故祭天於圜丘，其圜象天。</span></p>

    <p class="origin"><span class="number">16</span>甲辰，魏殺安定王朗、東海王曄。<span class="note">二王皆嘗擁立，雖已廢退，居嫌疑之地，故見殺。</span></p>

    <p class="origin"><span class="number">17</span>己酉，以汝南王悅爲侍中、大司馬。</p>

    <p class="origin"><span class="number">18</span>魏葬靈太后胡氏。<span class="note">爾朱榮沈靈后於河，今乃克葬。</span></p>

    <p class="origin"><span class="number">19</span>上聞魏室已定，十二月，庚辰，復以太尉元法僧爲郢州刺史。<span class="note">是年春以元法僧爲東魏王。</span></p>

    <p class="origin"><span class="number">20</span>魏主以汝南王悅屬近地尊，<span class="note">悅，魏主之叔父也。</span>丁亥，殺之。</p>

    <p class="origin"><span class="number">21</span>魏大赦，改元永興，以與太宗同號，<span class="note">永興，魏太宗卽位之初元也。</span>復改永熙。<span class="note">復，扶又翻。</span></p>

    <p class="origin"><span class="number">22</span>魏主納丞相歡女爲后，命太常卿李元忠納幣於晉陽。歡與之宴，論及舊事，元忠曰：「昔日建義，轟轟大樂，<span class="note">樂，音洛。</span>比來寂寂無人問。」<span class="note">比，毗至翻。</span>歡撫掌笑曰：「此人逼我起兵。」元忠戲曰：「若不與侍中，當更求建義處。」歡曰：「建義不慮無，止畏如此老翁不可遇耳。」元忠曰：「止爲此翁難遇，所以不去。」因捋歡須大笑。<span class="note">爲，于僞翻。捋，盧括翻。</span>歡悉其雅意，深重之。<span class="note">悉，諳究也，知也，雅，素也。</span></p>

    <p class="origin"><span class="number">23</span>爾朱兆旣至秀容，分守險隘，出入寇抄。<span class="note">抄，楚交翻。</span>魏丞相歡揚聲討之，師出復止者數四，兆意怠。歡揣其歲首當宴會，<span class="note">復，扶又翻。揣，初委翻。</span>遣都督竇泰以精騎馳之，一日一夜行三百里，歡以大軍繼之。<span class="note">爲明年竇泰破爾朱兆張本。騎，奇計翻。</span></p>
  </div>
</body>
</html>
