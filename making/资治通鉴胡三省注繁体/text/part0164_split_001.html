<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>資治通鑑胡註/卷158精校</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="4SCS80-dd06aca2e1454143a1600e3061395217" class="calibre3">
<div class="calibre4">
<h2 id="sigil_toc_id_130" title="梁紀十四" class="sigil_not_in_toc"><span class="ji1">梁紀十四</span><span class="note4">起著雍敦牂<span class="note1">（戊午）</span>，盡閼逢困敦<span class="note1">（甲子）</span>，凡七年。</span></h2>

    <p class="emperor"><b class="calibre6">高祖武皇帝十四</b></p>

    <p class="reign-title">大同四年<span class="note"><span class="note1">（戊午、五三八）</span></span></p>

    <p class="origin"><span class="number">1</span>春，正月，辛酉朔，日有食之。</p>

    <p class="origin"><span class="number">2</span>東魏碭郡獲巨象，送鄴。<span class="note">魏收《志》：孝昌二年，置碭郡，治下邑城，屬徐州。碭，徒朗翻。</span>丁卯，大赦，改元元象。</p>

    <p class="origin"><span class="number">3</span>二月，己亥，上耕藉田。</p>

    <p class="origin"><span class="number">4</span>東魏大都督善無賀拔仁攻魏南汾州，刺史韋子粲降之，<span class="note">降，戶江翻；下同。</span>丞相泰滅子粲之族。東魏大行臺侯景等治兵於虎牢，<span class="note">治，直之翻。</span>將復河南諸州，魏梁迥、韋孝寬、趙繼宗皆棄城西歸。<span class="note">梁迥在潁川，韋孝寬在汝南，未知趙繼宗所棄何城也。</span>侯景攻廣州，<span class="note5">『章：甲十一行本「州」下有「數旬」二字；乙十一行本同；孔本同；退齋校同。』</span>未拔，<span class="note">廣州治襄城。『鄒：魏之廣州，蓋今之河南省魯山縣境內。下同。』</span>聞魏救兵將至，集諸將議之，行洛州事盧勇請進觀形勢。<span class="note">東魏洛州，治洛陽。諸將，卽亮翻；下同。</span>乃帥百騎至大隗山，<span class="note">班《志》：河南郡密縣有大騩山。魏收《志》，密縣屬滎陽郡。《五代志》，滎陽郡新鄭縣有大騩山。帥，讀曰率。騎，奇寄翻。騩、隗同，五賄翻，又音歸。</span>遇魏師。日已暮，勇多置幡旗於樹顚；夜，分騎爲大隊，鳴角直前，擒魏儀同三司程華，斬儀同三司王征蠻而還。<span class="note">還，從宣翻，又如字。</span>廣州守將駱超<span class="note5">『退：「超」作「越」。』</span>遂以城降東魏，丞相歡以勇行廣州事。勇，辯之從弟也。<span class="note">盧辯仕於西魏，而勇仕於東魏。從，才用翻。</span>於是南汾、潁、豫、廣四州復入東魏。<span class="note">《考異》曰：《典略》，侯景克廣州在十一月。按《北史·魏文帝紀》，「二月，東魏陷南汾、潁、豫、廣四州。」今從之。</span></p>

    <p class="origin"><span class="number">5</span>初，柔然頭兵可汗始得返國，<span class="note">事見一百四十九卷普通二年。可，從刊入聲。汗，音寒。</span>事魏盡禮。及永安以後，雄據北方，禮漸驕倨，雖信使不絕，不復稱臣。<span class="note">使，疏吏翻；下同。復，扶又翻。</span>頭兵嘗至洛陽，心慕中國，乃置侍中、黃門等官；後得魏汝陽王典籤淳于覃，親寵任事，以爲祕書監，使典文翰。及兩魏分裂，頭兵轉不遜，數爲邊患。<span class="note">數，所角翻。</span>魏丞相泰以新都關中，方有事山東，欲結婚以撫之，以舍人元翌女爲化政公主，妻頭兵弟塔寒。<span class="note">妻，七細翻。</span>又言於魏主，請廢乙弗后，納頭兵之女。甲辰，以乙弗后爲尼，<span class="note">魏立乙弗后，見上卷大同元年。</span>使扶風王孚迎頭兵女爲后。頭兵遂留東魏使者元整，不報其使。</p>

    <p class="origin"><span class="number">6</span>三月，辛酉，東魏丞相歡以沙苑之敗，<span class="note">敗見上卷上年。</span>請解大丞相，詔許之；頃之，復故。<span class="note">《考異》曰：《北齊·帝紀》，止有高祖解丞相年月，而無復故之文。按興和元年議曆，有丞相田曹參軍信都芳。蓋因邙山之捷而復也。</span></p>

    <p class="origin"><span class="number">7</span>柔然送悼后於魏，<span class="note">郁久閭后諡曰悼。</span>車七百乘，馬萬匹，駝二千頭。至黑鹽池，<span class="note">《唐志》：鹽州五原縣有烏池、白池。烏池，蓋卽黑鹽池也。乘，繩證翻。</span>遇魏所遣鹵簿儀衞。柔然營幕，戶席皆東向，扶風王孚請正南面，后曰：「我未見魏主，固柔然女也。魏仗南面，我自東向。」丙子，立皇后郁久閭氏。丁丑，大赦。以王盟爲司徒。丞相泰朝于長安，還屯華州。<span class="note">朝，直遙翻；下同。華，戶化翻。</span></p>

    <p class="origin"><span class="number">8</span>夏，四月，庚寅，東魏高歡朝于鄴；<span class="note">旣解丞相，遂不書官而書姓。《通鑑》紀實，非如《春秋》之有所褒貶也。</span>壬辰，還晉陽。</p>

    <p class="origin"><span class="number">9</span>五月，甲戌，東魏遣兼散騎常侍鄭伯猷來聘。<span class="note">《考異》曰：《魏帝紀》在二月丙辰，蓋始受命時也。今從《梁帝紀》。</span></p>

    <p class="origin"><span class="number">10</span>秋，七月，東魏荊州刺史王則寇淮南。<span class="note">此淮南，謂光城、弋陽之地，在淮水上流之南，非指古淮南郡治壽春之淮南。</span></p>

    <p class="origin"><span class="number">11</span>癸亥，詔以東冶徒李胤之得如來舍利，大赦。<span class="note">如來，猶言佛也。</span></p>

    <p class="origin"><span class="number">12</span>東魏侯景、高敖曹等圍魏獨孤信于金墉，太師歡帥大軍繼之；<span class="note">帥，讀曰率；下同。</span>景悉燒洛陽內外官寺民居，存者什二三。魏主將如洛陽拜園陵，<span class="note">魏自孝文帝遷洛以後，孝武帝西遷以前，園陵皆在洛州。</span>會信等告急，遂與丞相泰俱東，命尚書左僕射周惠達輔太子欽守長安，開府儀同三司李弼，車騎大將軍達奚武帥千騎爲前驅。</p>

    <p class="origin">八月，庚寅，丞相泰至穀城，<span class="note">《漢志》，河南郡有穀成縣。師古《註》曰：卽今新安。《水經註》曰：穀城縣城西臨穀水。騎，奇寄翻；下同。</span>侯景等欲整陳以待其至，<span class="note">陳，讀曰陣。</span>儀同三司太安莫多婁貸文請帥所部擊其前鋒，<span class="note">莫多婁，虜三字姓。</span>景等固止之。貸文勇而專，不受命，與可朱渾道元以千騎前進，夜，遇李弼、達奚武於孝水。<span class="note">《五代志》：新安縣有孝水。《水經註》：孝山出廆山之陰，北流注于穀，在河南城西四十里。</span>弼命軍士鼓譟，曳柴揚塵，貸文走，弼追斬之，道元單騎獲免，悉俘其衆送恆農。<span class="note">恆，戶登翻。</span></p>

    <p class="origin">泰進軍瀍東，<span class="note">瀍水出河南穀城縣北山，東與千金渠合，又東過洛陽縣南，又東過偃師縣，又東入于洛。</span>侯景等夜解圍去。辛卯，泰帥輕騎追景至河上，景爲陳，北據河橋，南屬邙山，<span class="note">陳，讀曰陣；下陵陳、置陳、陷陳同。屬，之欲翻。景置陳北據河橋者，慮兵有利鈍，先保固其北歸之路也。南屬邙山，可以見其兵多矣。景軍參用馬步，其置陳堅固，宇文泰以輕騎來，見其陳勢如此，斂兵不進可也，遽前合戰，亦屢勝而驕耳。</span>與泰合戰。泰馬中流矢驚逸，遂失所之。泰墜地，東魏兵追及之，左右皆散，都督李穆下馬，以策抶泰背罵曰：「籠東軍士！<span class="note">抶，丑栗翻，打也。荀子曰：仁人之兵，當之者潰，觸之者角摧，按角鹿埵隴種東籠而退耳。楊倞《註》曰：其義未詳，蓋皆摧敗披靡之貌。陸德明曰：東籠，沾濕貌也，如衣服之沾濕然。</span>爾曹王<span class="note5">『章：甲十一行本「王」作「主」；乙十一行本同；孔本同；熊校同。』</span>何在，而獨留此？」追者不疑其貴人，捨之而過。穆以馬授泰，與之俱逸。</p>

    <p class="origin">魏兵復振，擊東魏兵，大破之。<span class="note">宇文泰先以輕騎合戰而不利，大兵繼至，軍勢復振，故大破東魏。</span>東魏兵北走。京兆忠武公高敖曹，意輕泰，建旗蓋以陵陳，魏人盡銳攻之，一軍皆沒，敖曹單騎走投河陽南城。<span class="note">河陽南城，在河橋南岸，北岸卽北中城。</span>守將北豫州刺史高永樂，歡之從祖兄子也，<span class="note">樂，音洛。從，才用翻；下其從同。</span>與敖曹有怨，閉門不受。敖曹仰呼求繩，不得，拔刀穿闔未徹而追兵至。<span class="note">杜預曰：闔，門扇也。未徹，未透也。徹，敕列翻。</span>敖曹伏橋下，追者見其從奴持金帶，<span class="note">從，才用翻。</span>問敖曹所在，奴指示之。敖曹知不免，奮頭曰：「來！與汝開國公。」<span class="note">言得其頭，西魏將以開國賞之也。</span>追者斬其首去。高歡聞之，如喪肝膽，<span class="note">喪，息浪翻。</span>杖高永樂二百，贈敖曹太師、大司馬、太尉。泰賞殺敖曹者布絹萬段，歲歲稍與之，比及周亡，猶未能足。<span class="note">比，必利翻。</span>魏又殺東魏西兗州刺史宋顯等，虜甲士萬五千人，赴河死者以萬數。</p>

    <p class="origin">初，歡以万俟普尊老，<span class="note">爵尊而齒老也。万，莫北翻。俟，渠之翻。</span>特禮之，嘗親扶上馬。其子洛免冠稽首曰：<span class="note">上，時掌翻。稽，音啓。</span>「願出死力以報深恩。」及邙山之戰，諸軍北渡橋，<span class="note">北渡河橋也。</span>洛獨勒兵不動，謂魏人曰：「万俟受洛干在此，能來可來也！」魏人畏之而去，歡名其所營地爲回洛。<span class="note">《唐志》：河陽關南有回洛故城。</span></p>

    <p class="origin">是日，東、西魏置陳旣大，首尾懸遠，從旦至未，戰數十合，<span class="note">史言兩軍確鬬。</span>氛霧四塞，<span class="note">塞，悉則翻。</span>莫能相知。魏獨孤信、李遠居右，趙貴、怡峯居左，戰並不利；又未知魏主及丞相泰所在，皆棄其卒先歸。開府儀同三司李虎、念賢等爲後軍，見信丟退，卽與俱去。泰由是燒營而歸，留儀同三司長孫子彥守金墉。</p>

    <p class="origin">王思政下馬，舉長矟左右橫擊，一舉輒踣數人。<span class="note">矟，色角翻。踣，蒲北翻。</span>陷陳旣深，從者盡死，思政被重創，悶絕，會日暮，敵亦收兵。思政每戰常著破衣弊甲，<span class="note">從，才用翻。被，皮義翻。創，初良翻；下裹創同。著，陟略翻。</span>敵不知其將帥，故得免。<span class="note">將，卽亮翻。帥，所類翻。</span>帳下督雷五安於戰處哭求思政，會其已蘇，割衣裹創，扶思政上馬。夜久，始得還營。</p>

    <p class="origin">平東將軍蔡祐下馬步鬬，左右勸乘馬以備倉猝，<span class="note">謂兵有邂逅，乘馬則倉猝可以奔馳。</span>祐怒曰：「丞相愛我如子，今日豈惜生乎！」帥左右十餘人合聲大呼，擊東魏兵，殺傷甚衆。東魏圍之十餘重，<span class="note">帥，讀曰率。呼，火故翻。重，直龍翻。</span>祐彎弓持滿，四面拒之。東魏人募厚甲長刀者直進取之，去祐可三十步，左右勸射之，祐曰：「吾曹之命，在此一矢，豈可虛發！」將至十步，祐乃射之，應弦而倒，<span class="note">射，而亦翻。</span>東魏兵稍卻，祐徐引還。</p>

    <p class="origin">魏主至恆農，守將已棄城走，所虜降卒在恆農者相與閉門拒守，<span class="note">恆，戶登翻。將，卽亮翻。降，戶江翻。</span>丞相泰攻拔之，誅其魁首數百人。</p>

    <p class="origin">蔡祐追及泰於恆農，夜，見泰，泰曰：「承先，<span class="note">蔡祐字承先。</span>爾來，吾無憂矣。」泰驚不得寢，枕祐股，然後安。<span class="note">史言泰氣衰膽失。枕，之任翻。</span>祐每從泰戰，常爲士卒先，戰還，諸將皆爭功，祐終無所言。泰每歎曰：「承先口不言勳，我當代其論敍。」<span class="note">史言蔡祐沈勇不伐。</span>泰留王思政鎭恆農，除侍中、東道行臺。</p>

    <p class="origin">魏之東伐，關中留守兵少，<span class="note">少，詩沼翻。</span>前後所虜東魏士卒散在民間，聞魏兵敗，謀作亂。李虎等至長安，計無所出，與太尉王盟、僕射周惠達等奉太子欽出屯渭北。百姓互相剽掠，關中大擾。<span class="note">剽，匹妙翻。</span>於是沙苑所虜東魏都督趙青雀、雍州民于伏德等遂反，據<span class="note5">『章：甲十一行本「據」上有「青雀」二字；乙十一行本同；孔本同；退齋校同。』</span>長安子城，伏德保咸陽，<span class="note">雍，於用翻。後魏置咸陽郡於石安縣。石安，漢渭城縣，秦之咸陽也，石勒改曰石安。《五代志》：京兆渭陽縣，舊置咸陽郡。</span>與咸陽太守慕容思慶各收降卒以拒還兵。<span class="note">降卒，東魏之卒降于西魏，散在民間者也。還兵，西魏之兵自洛西還者也。降，戶江翻。</span>長安大城民相帥以拒青雀，日與之戰。<span class="note">帥，讀曰率。</span>大都督侯莫陳順擊賊，屢破之，賊不敢出。順，崇之兄也。</p>

    <p class="origin">扶風公王羆鎭河東，大開城門，悉召軍士謂曰：「今聞大軍失利，青雀作亂，諸人莫有固志。王羆受委於此，以死報恩。有能同心者可共固守；必恐城陷，任自出城。」衆感其言，皆無異志。</p>

    <p class="origin">魏主留閿鄕。<span class="note">閿，音旻。</span>丞相泰以士馬疲弊，不可速進，且謂青雀等烏合，不能爲患，曰：「我至長安，以輕騎臨之，必當面縛。」通直散騎常侍吳郡陸通諫曰：<span class="note">陸通本吳人，曾祖載從宋武帝入關，及劉義眞之敗沒于赫連，遂居關中。</span>「賊逆謀久定，必無遷善之心，蜂蠆有毒，<span class="note">《左傳》臧文仲之言。蠆，丑邁翻。『鄒：蠆，《集韻》：丑邁切。《通俗文》：蠆，長尾謂之蠍。』</span>安可輕也！且賊詐言東寇將至，<span class="note">東寇，謂東魏之兵。</span>今若以輕騎臨之，百姓謂爲信然，<span class="note">以賊言爲信也。</span>益當驚擾。今軍雖疲弊，精銳尚多，以明公之威，總大軍以臨之，何憂不克！」泰從之，引兵西入。父老見泰至，莫不悲喜，士女相賀。華州刺史宇文導引兵入咸陽，斬思慶，擒伏德，南渡渭，與泰會，攻青雀，破之。<span class="note">華，戶化翻。</span>太保梁景睿以疾留長安，與青雀通謀，泰殺之。</p>

    <p class="origin"><span class="number">13</span>東魏太師歡自晉陽將七千騎至孟津，未濟，聞魏師已遁，遂濟河，遣別將追魏師至崤，<span class="note">魏收《志》：太和十一年，置崤縣，屬恆農郡，因三崤山以名縣；隋幷崤縣入河南熊耳縣。程大昌曰：三崤山，一名嶔崟山。《元和志》曰：自東崤至西崤三十五里。東崤長阪數里，峻阜絕澗，車不得方軌。西崤全是石阪十二里，險不異東崤。此二崤皆在秦關之東，漢關之西。</span>不及而還。<span class="note">還，從宣翻，又如字；下同。</span>歡攻金墉，長孫子彥棄城走，焚城中室屋俱盡，歡毀金墉而還。</p>

    <p class="origin">東魏之遷鄴也，<span class="note">見一百五十六卷中大通六年。</span>主客郞中裴讓之留洛陽；獨孤信之敗也，<span class="note">謂邙山之敗，信先棄軍西還。</span>讓之弟諏之隨丞相泰入關，爲大行臺倉曹郞中。歡囚讓之兄弟五人，讓之曰：「昔諸葛亮兄弟，事吳、蜀各盡其心，<span class="note">謂亮事蜀，瑾事吳也。</span>況讓之老母在此，不忠不孝，必不爲也。明公推誠待物，物亦歸心；若用猜忌，去霸業遠矣。」歡皆釋之。</p>

    <p class="origin">九月，魏主入長安，丞相泰還屯華州。<span class="note">華，戶化翻。</span></p>

    <p class="origin"><span class="number">14</span>東魏大都督賀拔仁擊邢磨納、盧仲禮等，平之。<span class="note">磨納等起兵見上卷上年。</span></p>

    <p class="origin">盧景裕本儒生，太師歡釋之，召館於家，使敎諸子。景裕講論精微，難者或相詆訶，大聲厲色，言至不遜，而景裕神采儼然，風調如一，從容往復，<span class="note">難，乃旦翻。詆，丁禮翻。訶，虎何翻。調，徒釣翻。從，千容翻。</span>無際可尋。性清靜，歷官屢有進退，無得失之色；弊衣粗食，恬然自安，終日端嚴，如對賓客。</p>

    <p class="origin"><span class="number">15</span>冬，十月，魏歸高敖曹、竇泰、莫多婁貸文之首于東魏。</p>

    <p class="origin"><span class="number">16</span>散騎常侍劉孝儀等聘于東魏。<span class="note">散，悉亶翻。騎，奇寄翻。</span></p>

    <p class="origin"><span class="number">17</span>十二月，魏是云寶襲洛陽，東魏洛州刺史王元軌棄城走。都督趙剛襲廣州，拔之。於是自襄、廣以西城鎭復爲魏。<span class="note">魏收《志》：孝昌中置襄州，領襄城、舞陰、南安、期城、北南陽、建城郡。《五代志》：潁川郡葉縣，後齊置襄州。復，扶又翻；下孫復同。</span></p>

    <p class="origin"><span class="number">18</span>魏自正光以後，四方多事，民避賦役，多爲僧尼，至二百萬人，寺有三萬餘區。至是，東魏始詔「牧守、令長，擅立寺者，計其功庸，<span class="note">守，式又翻。長，知兩翻。庸，用也，勞也，雇也。</span>以枉法論。」</p>

    <p class="origin"><span class="number">19</span>初，魏伊川土豪李長壽爲防蠻都督，<span class="note">《五代志》：河南郡陸渾縣，齊置伊川郡，領南陸渾縣。春秋時秦、晉遷陸渾之戎於伊川，故郡以爲名。伊闕以南大山長谷，蠻多居之，魏置都督以防焉。</span>積功至北華州刺史。孝武帝西遷，長壽帥其徒拒東魏，<span class="note">華，戶化翻。帥，讀曰率。</span>魏以長壽爲廣州刺史。侯景攻拔其壁，殺之。其子延孫復收集父兵以拒東魏，魏之貴臣廣陵王欣、錄尚書長孫稚等皆攜家往依之，<span class="note">長，知兩翻。</span>延孫資遣衞送，使達關中。東魏高歡患之，數遣兵攻延孫，不能克。<span class="note">數，所角翻。</span>魏以延孫爲京南行臺、節度河南諸軍事、廣州刺史。<span class="note">京南，謂洛京以南也。</span>延孫以澄清伊、洛爲己任，魏以延孫兵少，<span class="note">少，詩沼翻。</span>更以長壽之壻京兆韋法保爲東洛州刺史，<span class="note">西魏洛州治上洛，以洛陽之地爲東洛州。</span>配兵數百以助之。法保名祐，以字行，旣至，與延孫連兵置柵於伏流。<span class="note">伏流城，伊川郡治所。隋改南陸渾縣曰伏流。《水經註》曰：陸渾故城東南八十許里有三塗山，伊水逕其下，又東北逕伏流嶺東，劉澄之《永初記》稱伏流縣西有伏流坂者。今山在縣南崖口北三十里許，西則非也。</span>獨孤信之入洛陽也，欲繕脩宮室，使外兵郞中天水權景宣<span class="note">曹魏置二十三郞，有中兵、外兵、都兵、別兵，元魏以後，中兵、外兵又分左、右。</span>帥徒兵三千出採運。<span class="note">採運者，使之採木運入洛陽城也。</span>會東魏兵至，河南皆叛，景宣間道西走，<span class="note">間，古莧翻。</span>與李延孫相會，攻孔城，拔之，<span class="note">魏收《志》：天平中置新城郡，治孔城，屬北荊州。《五代志》：河南郡伊闕縣，舊曰新城，置新城郡。杜佑曰：孔城防，今伊闕縣東南故城是。又曰：高齊置孔城防於壽安縣。</span>洛陽以南尋亦西附。丞相泰卽留景宣守張白塢，<span class="note">塢在宜陽西北。《水經註》：河內軹縣有張白騎塢，在湨水北原上，據二溪之會，北帶深隍，三面阻險，唯西面板築而已。</span>節度東南諸軍應關西者。是歲，延孫爲其長史楊伯蘭所殺，韋法保卽引兵據延孫之柵。</p>

    <p class="origin">東魏將段琛等據宜陽，<span class="note">將，卽亮翻。琛，丑林翻。</span>遣陽州刺史牛道恆誘魏邊民。<span class="note">魏收《志》：天平初置陽州，領宜陽、金門郡，治宜陽。恆，戶登翻。誘，音酉。</span>魏南兗州刺史韋孝寬患之，<span class="note">按《韋孝寬傳》，時西魏令孝寬領宜陽郡事，遷南兗州刺史。然南兗州治譙城，在東魏境內，孝寬未能取其地也。</span>乃詐爲道恆與孝寬書，論歸款之意，使諜人遺之於琛營，<span class="note">諜，徒協翻。遺，如字，墜失也。</span>琛果疑道恆。孝寬乘其猜阻，出兵襲之，擒道恆及琛，崤、澠遂清。<span class="note">崤、澠，崤山及澠池也。澠，彌兗翻。</span>東道行臺王思政以玉壁險要，<span class="note">《五代志》：絳郡稷山舊置勳州。勳州卽玉壁也。杜佑曰：稷山縣南十二里卽玉壁城。</span>請築城自恆農徙鎭之，詔加都督汾·晉·幷州諸軍事、幷州刺史，行臺如故。<span class="note">東、西魏蓋於汾州據險爲界，晉、幷皆入於東魏。</span></p>

    <p class="origin"><span class="number">20</span>東魏以高澄攝吏部尚書，始改崔亮年勞之制，<span class="note">崔亮制《停年格》，見一百四十九卷天監十八年。</span>銓擢賢能；又沙汰尚書郞，妙選人地以充之。凡才名之士，雖未薦握，皆引致門下，與之遊宴、講論、賦詩，士人夫以是稱之。<span class="note">史言高澄收拾人物以傾元氏。</span></p>

    <p class="reign-title">五年<span class="note"><span class="note1">（己未、五三九）</span></span></p>

    <p class="origin"><span class="number">1</span>春，正月，乙卯，以尚書左僕射蕭淵藻爲中衞將軍，丹楊尹何敬容爲尚書令，吏部尚書張纘爲僕射。纘，弘策之子也。<span class="note">張弘策，帝舅也，佐帝創業。</span>自晉、宋以來，宰相皆以文義自逸，敬容獨勤簿領，日旰不休，爲時俗所嗤鄙。<span class="note">旰，古按翻。嗤，丑之翻。</span>自徐勉、周捨旣卒，<span class="note">普通五年，周捨卒；大同元年，徐勉卒。卒，子恤翻。</span>當權要者，外朝則何敬容，內省則朱异。<span class="note">三公、卿、監、尚書爲外朝官，門下省爲內省。朝，直遙翻。异，羊至翻。</span>敬容質慤無文，<span class="note">『鄒：慤，俗愨字。讀卻。《說文》：謹也。』</span>以綱維爲己任；异文華敏洽，曲營世譽：二人行異而俱得幸於上。<span class="note">行，下孟翻。</span>异善伺候人主意爲阿諛，用事三十年，廣納貨賂，欺罔視聽，遠近莫不忿疾。園宅、玩好、飲膳、聲色窮一時之盛。每休下，<span class="note">休沐之日，自省中出還私第爲休下。伺，相吏翻。好，呼到翻。下，遐嫁翻。</span>車馬塡門，唯王承、王稚及褚翔不往。承、稚，暕之子；<span class="note">王暕，儉之子，帝用之，官至侍中、尚書僕射。</span>翔，淵之曾孫也。<span class="note">褚淵，蕭齊佐命。</span></p>

    <p class="origin"><span class="number">2</span>丁巳，御史中丞參禮儀事賀琛奏：「南、北二郊及藉田，往還並宜御輦，不復乘輅。」詔從之，祀宗廟仍乘玉輦。<span class="note">駕馬爲輅，駕人爲輦。</span>琛，瑒之弟子也。<span class="note">賀瑒以儒學進。瑒，雉杏翻，又音暢。</span></p>

    <p class="origin"><span class="number">3</span>辛酉，東魏以尚書令孫騰爲司徒。</p>

    <p class="origin"><span class="number">4</span>辛未，上祀南郊。</p>

    <p class="origin"><span class="number">5</span>魏丞相泰於行臺置學，取丞郞、府佐德行明敏者充學生，<span class="note">行，下孟翻。</span>悉令旦治公務，晚就講習。<span class="note">時就學者茍能以其所治之事質之於經傳，有所感發，此其所學之進，又豈螢窗雪案搜經摘傳者所能及邪！治，直之翻。</span></p>

    <p class="origin"><span class="number">6</span>東魏丞相歡，<span class="note">歡以沙苑之敗求自貶，旣復其官，史復以丞相書之。</span>以徐州刺史房謨、廣平太守羊敦、廣宗太守竇瑗、<span class="note">廣宗縣，漢屬鉅鹿郡，後屬安平國，後魏太和二十一年立廣宗郡，東魏屬司州。瑗，丁眷翻。</span>平原太守許惇有政績清能，與諸刺史書，褒稱謨等以勸之。</p>

    <p class="origin"><span class="number">7</span>夏，五月，甲戌，東魏立丞相歡女爲皇后；乙亥，大赦。</p>

    <p class="origin"><span class="number">8</span>魏以開府儀同三司李弼爲司空。秋，七月，<span class="note5">『章：乙十一行本「月」下有「魏」字；退齋校同。』</span>以扶風王孚爲太尉。</p>

    <p class="origin"><span class="number">9</span>九月，甲子，東魏發畿內十萬人城鄴，四十日罷。冬，十月，癸亥，以新宮成，大赦，改元興和。</p>

    <p class="origin"><span class="number">10</span>魏置紙筆於陽武門外以求得失。</p>

    <p class="origin"><span class="number">11</span>十一月，乙亥，東魏使散騎常侍王元景、魏收來聘。</p>

    <p class="origin"><span class="number">12</span>東魏人以《正光曆》浸差，<span class="note">魏行《正光曆》，見一百四十九卷普通三年。</span>命校書郞李業興更加脩正，<span class="note">杜佑曰：漢之蘭臺及後漢東觀，皆藏書之室，當時文學之士，使讎校於其中，故有校書之職，蓋有校書之任而未爲官也。故以郞居其任，則謂之校書郞；以郞中居其任，則謂之校書郞中。至後魏，始置祕書校書郞。</span>以甲子爲元，號曰興光曆，旣成，行之。</p>

    <p class="origin"><span class="number">13</span>散騎常侍朱异奏：「頃來置州稍廣，而小大不倫，請分爲五品，其位秩高卑，參僚多少，皆以是爲差。」<span class="note">參僚，卽參佐。</span>詔從之。於是上品二十州，次品十州，次品八州，次品二十三州，下品二十一州。時上方事征伐，恢拓境宇，北逾淮、汝，東距彭城，西開牂柯，<span class="note">牂柯，音臧哥。</span>南平俚洞，<span class="note">交、廣界表，俚人依阻深險，各自爲洞。俚，音里。</span>紛綸甚衆，故异請分之。其下品皆異國之人，徒有州名而無土地，或因荒徼之民所居村落置州及郡縣，刺史守令皆用彼人爲之，<span class="note">就彼土以土人爲之。徼，吉弔翻。</span>尚書不能悉領，山川險遠，職貢罕通。五品之外，又有二十餘州不知處所。凡一百七州。又以邊境鎭戍，雖領民不多，欲重其將帥，皆建爲郡，或一人領二三郡太守，州郡雖多而戶口日耗矣。<span class="note">務廣地者荒，貪人有者殘，信哉！將，卽亮翻。帥，所類翻。</span></p>

    <p class="origin"><span class="number">14</span>魏自西遷以來，禮樂散逸，丞相泰命左僕射周惠達、吏部郞中北海唐瑾損益舊章，至是稍備。<span class="note">瑾，渠吝翻。</span></p>

    <p class="reign-title">六年<span class="note"><span class="note1">（庚申、五四○）</span></span></p>

    <p class="origin"><span class="number">1</span>春，正月，壬申，東魏以廣平公庫狄干爲太保。</p>

    <p class="origin"><span class="number">2</span>丁丑，東魏主入新宮，<span class="note">東魏作新宮於鄴，見上卷大同元年。</span>大赦。</p>

    <p class="origin"><span class="number">3</span>魏扶風王孚卒。</p>

    <p class="origin"><span class="number">4</span>二月，己亥，上耕藉田。</p>

    <p class="origin"><span class="number">5</span>魏鑄五銖錢。</p>

    <p class="origin"><span class="number">6</span>東魏大行臺侯景出三鵶，<span class="note">杜佑曰：三鵶，在今汝魯陽縣西南十九里，有平高城，周以禦齊。高齊於縣東北十七里置魯城以禦周。</span>將復荊州；<span class="note">三年，西魏乘沙苑之勝取荊州。</span>魏丞相泰遣李弼、獨孤信各將五千騎出武關，景乃還。<span class="note">將，卽亮翻。騎，奇寄翻。</span></p>

    <p class="origin"><span class="number">7</span>魏文后旣爲尼，居別宮，<span class="note">大通四年，魏廢文后爲尼。尼，女夷翻。</span>悼后猶忌之，乃以其子武都王戊爲秦州刺史，使文后隨之官。魏主雖限以大計，<span class="note">謂以國事廢乙弗而立柔然女也。</span>而恩好不忘，<span class="note">好，呼到翻。</span>密令養髮，有追還之意。<span class="note">養，羊尚翻。</span>會柔然舉國渡河南侵，<span class="note">渡河南侵靈夏。</span>時頗有言柔然以悼后故興師者，帝曰：「豈有興百萬之衆爲一女子邪！<span class="note">爲，于僞翻。</span>雖然，致人此言，朕亦何顏以見將帥！」<span class="note">將，卽亮翻。帥，所類翻。</span>乃遣中常侍曹寵齎手敕賜文后自盡。文后泣謂寵曰：「願至尊千萬歲，天下康寧，死無恨也！」遂自殺；鑿麥積崖而葬之，號曰寂陵。</p>

    <p class="origin">夏，丞相泰召諸軍屯沙苑以備柔然。右僕射周惠達發士馬守京城，塹諸街巷，召雍州刺史王羆議之；<span class="note">塹，七豔翻。雍，於用翻。</span>羆不應召，謂使者曰：「若蠕蠕至渭北者，王羆自帥鄕里破之，<span class="note">王羆，京兆人。使，疏吏翻。蠕，人兗翻。帥，讀曰率。</span>不煩國家兵馬，何爲天子城中作如此驚擾！由周家小兒恇怯致此。」<span class="note">恇，去王翻。</span>柔然至夏州而退。未幾，悼后遇疾殂。<span class="note">幾，居豈翻。</span></p>

    <p class="origin"><span class="number">8</span>五月，乙酉，<span class="note5">『張：「乙酉」作「己酉」。』</span>魏行臺宮延和、陝州刺史宮延慶降于東魏，<span class="note">陝，式冉翻。降，戶江翻。</span>東魏以河北馬場爲義州以處之。<span class="note">按杜佑《通典》：衞州汲郡，古牧野之地。魏孝文帝太和十七年，徙代畜於石濟之西，故有河北馬場。魏收《志》：是時置義州，治汲郡陳城，領五城、義寧、新安、澠池、恆農、宜陽、金門郡。《五代志》：汲郡汲縣，東魏置義州，僑置七郡二十八縣。則七郡皆僑置於汲縣界。又據《朱元旭傳》，時分河內、汲郡二郡界扶風之地立義州，以置關西歸正之民；後周武帝滅齊，改義州爲衞州，治汲。處，昌呂翻。</span></p>

    <p class="origin"><span class="number">9</span>東魏陽州武公高永樂卒。<span class="note">據《北齊書》，高永樂封陽州縣公。</span></p>

    <p class="origin"><span class="number">10</span>閏月，丁丑朔，日有食之。</p>

    <p class="origin"><span class="number">11</span>己丑，東魏封皇兄景植爲宜陽王，皇弟威爲清河王，謙爲潁川王。</p>

    <p class="origin"><span class="number">12</span>六月，壬子，東魏華山王鷙卒。<span class="note">二年，東魏以鷙爲大司馬。華，戶化翻。</span></p>

    <p class="origin"><span class="number">13</span>秋，七月，丁亥，東魏使兼散騎常侍李象等來聘。</p>

    <p class="origin"><span class="number">15</span>九月，<span class="note">『據張校增。』</span>戊戌，司空袁昂卒，遺疏不受贈諡，敕諸子勿上行狀及立銘誌；<span class="note">行狀，狀其平生之行實，上之於朝以請諡。銘誌，立碑於墓以傳後。洪适曰：東漢自路都尉始建墓闕，蓋表阡碑銘之濫觴也。有文而傳於今，則自《謁者景君墓表》始，君以安帝元初元年卒。齊葬穆妃，議立石誌，王儉以爲非禮經所出。元嘉中，顏延之輩爲之，遂相祖述爾。任昉作《文章緣起》，又云墓碑自晉始。予考酈氏《水經》所載漢刻已不少，後魏與齊、梁時相先後也，豈碑碣多在北方，南人未之見乎？然《郭林宗傳》云：林宗旣葬，同志者立碑，蔡邕爲其文，謂盧植曰：「吾爲碑銘多矣，唯郭有道無愧色。」史稱王儉，晉、宋以來故事該憶無遺，范《書》所載豈不知之！今漢人舊刻猶存數十百碑，云始於晉、宋，非也。行，下孟翻。上，時掌翻。</span>上不許，贈本官，諡穆正公。</p>

    <p class="origin"><span class="number">16</span>冬，十一月，魏太師念賢卒。</p>

    <p class="origin"><span class="number">17</span>吐谷渾自莫折念生之亂，不通于魏。伏連籌卒，子夸呂立，始稱可汗，居伏俟城。<span class="note">《五代志》：隋破吐谷渾，以伏俟城置西海郡，其地有西王母石窟、青海鹽池，卽在漢金城郡臨羌縣西北塞外，王莽受卑和羌所獻地置西海郡者也。《北史》：伏俟城在青海西十五里。吐，從暾入聲。谷，音浴。可，從刊入聲。汗，音寒。</span>其地東西三千里，南北千餘里，官有王、公、僕射、尚書、郞中、將軍之號。是歲，始遣使假道柔然，聘於東魏。<span class="note">使，疏吏翻。</span></p>

    <p class="reign-title">七年<span class="note"><span class="note1">（辛酉、五四一）</span></span></p>

    <p class="origin"><span class="number">1</span>春，正月，辛巳，上祀南郊，大赦。辛丑，祀明堂。</p>

    <p class="origin"><span class="number">2</span>宕昌王梁仚定爲其下所殺，弟彌定立。<span class="note">宕，徒浪翻。仚，許延翻。《考異》曰：《梁帝紀》作「彌泰」。今從《典略》。</span>二月，乙巳，以彌定爲河·梁二州刺史、宕昌王。</p>

    <p class="origin"><span class="number">3</span>辛亥，上耕藉田。<span class="note">藉，秦昔翻。</span></p>

    <p class="origin"><span class="number">4</span>魏幽州刺史順陽王仲景坐事賜死。<span class="note">西魏無幽州，意豳州也。</span></p>

    <p class="origin"><span class="number">5</span>三月，魏夏州刺史劉平伏據上郡反，<span class="note">魏收《志》：上郡屬東夏州，領石門、因城縣。《隋志》：延安郡有因城縣。夏，戶雅翻。</span>大都督于謹討禽之。</p>

    <p class="origin"><span class="number">6</span>夏，五月，遣兼散騎常侍明少遐等聘于東魏。</p>

    <p class="origin"><span class="number">7</span>秋，七月，己卯，東魏宜陽王景植卒。</p>

    <p class="origin"><span class="number">8</span>魏以侍中宇文測爲大都督、行汾州事。<span class="note">《五代志》：龍泉郡，後周置汾州，隋改隰州，治隰川縣。</span>測，深之兄也，爲政簡惠，得士民心。地接東魏，<span class="note">隰川東接東魏晉州界。</span>東魏人數來寇抄，測擒獲之，命解縛，引與相見，爲設酒殽，待以客禮，<span class="note">數，所角翻。抄，楚交翻。爲，于僞翻。</span>幷給糧餼，<span class="note">餼，許氣翻。</span>衞送出境。東魏人大慚，不復爲寇，<span class="note">復，扶又翻。</span>汾、晉之間遂通慶弔，時論稱之。或告測交通境外者，丞相泰怒曰：「測爲我安邊，我知其志，何得間我骨肉！」<span class="note">間，古莧翻。</span>命斬之。</p>

    <p class="origin"><span class="number">9</span>魏丞相泰欲革易時政，爲強國富民之法，大行臺度支尚書兼司農卿蘇綽盡其智能，贊成其事，減官員，置二長，<span class="note">度，徒洛翻。長，知兩翻；下令長同。</span>幷置屯田以資軍國。又爲六條詔書，九月，始奏行之：一曰清心，二曰敦敎化，三曰盡地利，四曰擢賢良，五曰恤獄訟，六曰均賦役。泰甚重之，嘗置諸坐右，<span class="note">坐，徂臥翻。</span>又令百司習誦之，其牧守令長非通六條及計帳，不得居官。<span class="note">守，式又翻。計帳見上卷大同元年。</span></p>

    <p class="origin"><span class="number">10</span>東魏詔羣官於麟趾閤議定法制，謂之《麟趾格》，冬，十月，甲寅，頒行之。</p>

    <p class="origin"><span class="number">11</span>乙巳，東魏發夫五萬築漳濱堰，三十五日罷。</p>

    <p class="origin"><span class="number">12</span>十一月，丙戌，東魏以彭城王韶爲太尉，度支尚書胡僧敬爲司空。僧敬名虔，以字行國珍之兄孫，東魏主之舅也。<span class="note">胡國珍，靈后之父。</span></p>

    <p class="origin"><span class="number">13</span>十二月，東魏遣兼散騎常侍李騫來聘。</p>

    <p class="origin"><span class="number">14</span>交趾李賁世爲豪右，仕不得志。同郡<span class="note">『據張校增。』</span>有幷韶者，富於詞藻，詣選求官，吏部尚書蔡撙以幷姓無前賢，除廣陽門郞；<span class="note">廣陽門，建康城西面南頭第一門。《姓譜》：<span class="note1">（原有脫字）</span>幷，府盈翻。撙，祖本翻。</span>韶恥之。賁與韶還鄕里，<span class="note5">『章：甲十一行本「里」下有「謀作亂」三字；乙十一行本同；孔本同；張校同；退齋校同。』</span>會交州刺史武林侯諮以刻暴失衆心，<span class="note">沈約《志》：永平郡有武林縣，宋文帝立。永平，晉穆帝升平五年分蒼梧立。</span>時賁監德州，<span class="note">《五代志》：日南郡，梁置德州。監，工銜翻。</span>因連結數州豪傑俱反；諮輸賄于賁，奔還廣州。上遣諮與高州刺史孫冏、新州刺史盧子雄將兵擊之。<span class="note">《五代志》：梁大通中，割番州合浦縣立高州，在隋海康縣界。端州新興縣，梁立新州。將，卽亮翻。</span>諮，恢之子也。<span class="note">鄱陽王恢，上之弟也。</span></p>

    <p class="origin"><span class="number">15</span>是歲，魏又益新制十二條。<span class="note">宇文泰前已行二十四條，今又益十二條，故曰新制。</span></p>

    <p class="origin"><span class="number">16</span>東魏丞相歡以諸州調絹不依舊式，<span class="note">調，徒釣翻。謂尺度不依舊式也。</span>民甚苦之，奏令悉以四十尺爲匹。</p>

    <p class="origin">魏自喪亂以來，<span class="note">謂孝昌以來也。喪，息浪翻。</span>農商失業，六鎭之民相帥內徙，就食齊、晉，歡因之以成霸業。<span class="note">事見一百五十五卷中大通三年、四年。齊、晉，直謂春秋列國大界。帥，讀曰率。</span>東西分裂，連年戰爭，河南州郡鞠爲茂草，<span class="note">《小弁》之詩曰：踧踧周道，鞠爲茂草。《註》云：鞠，窮也。</span>公私困竭，民多餓死。歡命諸州濱河及津、梁<span class="note">凡江河濟渡之處皆曰津，橫絕水爲橋以通往來曰梁。</span>皆置倉積穀以相轉漕，供軍旅，備饑饉，又於幽、瀛、滄、青四州傍海煑鹽，軍國之費，<span class="note">傍，步浪翻。</span>粗得周贍。<span class="note">粗，坐五翻。贍，而豔翻。</span>至是，東方連歲大稔，穀斛至九錢，山東之民稍復蘇息矣。<span class="note">史言高歡於兵荒之餘能紓民力。復，扶又翻，又如字。</span></p>

    <p class="origin"><span class="number">17</span>東魏尚書令高澄尚靜帝妹馮翊長公主，生子孝琬，朝貴賀之，<span class="note">長，知兩翻。朝，直遙翻。</span>澄曰：「此至尊之甥，先賀至尊。」三日，帝幸其第，賜錦綵布絹萬匹。於是諸貴競致禮遺，<span class="note">遺，于季翻。</span>貨滿十室。</p>

    <p class="origin"><span class="number">18</span>東魏臨淮王孝友表曰：「令制百家爲族，二十五家爲閭，五家爲比。百家之內有帥二十五，徵發皆免，苦樂不均，羊少狼多，復有蠶食，<span class="note">使狼將羊，羊雖衆，終爲狼所噬，況羊少而狼多乎！諭族帥並緣侵漁閭帥，閭帥又侵漁比帥，比帥又侵漁其所領四家也。比，毘至翻。帥，所類翻。樂，音洛。少，詩洛翻。復，扶又翻。</span>此之爲弊久矣。京邑諸坊，或七八百家唯一里正，二史，庶事無闕，而況外州乎！請依舊置三正之名不改，<span class="note">三正，卽李沖建議所置三長。</span>而每閭止爲二比，計族省十一<span class="note5">『章：甲十一行本「一」作「二」；乙十一行本同；張校同。』</span>丁，貲絹、番兵，所益甚多。」事下尚書，寢不行。<span class="note">貲絹，謂計貲輸絹。番兵，謂番代爲兵。下，遐嫁翻。</span></p>

    <p class="origin"><span class="number">19</span>安成望族劉敬躬以妖術惑衆，人多信之。<span class="note">妖，於驕翻。《考異》曰：《南史》作「敬宮」。今從《梁書》。</span></p>

    <p class="reign-title">八年<span class="note"><span class="note1">（壬戌、五四二）</span></span></p>

    <p class="origin"><span class="number">1</span>春，正月，敬躬據郡反，改元永漢，署官屬，進攻廬陵，逼豫章。南方久不習兵，人情擾駭，豫章內史張綰募兵以拒之。綰，纘之弟也。二月，戊戌，江州刺史湘東王繹遣司馬王僧辯、中兵曹子郢討敬躬，受綰節度。二月，戊辰，擒敬躬，送建康，斬之。僧辯，神念之子也，<span class="note">天監七年，王神念自魏來奔。</span>該博辯捷，器宇肅然，雖射不穿札，<span class="note">《左傳》：潘<span class="kong">尪之</span>黨養由基蹲甲而射之，徹七札焉。編甲如櫛齒相比曰札。</span>而志氣高遠。</p>

    <p class="origin"><span class="number">2</span>魏初置六軍。</p>

    <p class="origin"><span class="number">3</span>夏，四月，丙寅，東魏使兼散騎常侍李繪來聘。繪，元忠之從子也。<span class="note">李元忠勸成高歡討爾朱之謀。從，才用翻。</span></p>

    <p class="origin"><span class="number">4</span>東魏丞相歡朝于鄴。<span class="note">朝，直遙翻。</span>司徒孫騰坐事免；乙酉，以彭城王韶錄尚書事，侍中廣陽王湛爲太尉，尚書右僕射高隆之爲司徒。初，太尉<span class="note5">『章：甲十一行本「尉」作「傅」；乙十一行本同；孔本同；張校同。』</span>尉景與丞相歡同歸爾朱榮，<span class="note">見一百五十二卷大通二年。</span>其妻，歡之姊也，自恃勳戚，貪縱不法，爲有司所劾，繫獄；歡三詣闕泣請，乃得免死，<span class="note">史言高歡爲是使勳貴知有王法。劾，戶槪翻，又戶得翻。</span>丁亥，降爲驃騎大將軍、開府儀同三司。<span class="note">驃，匹妙翻。騎，奇寄翻。</span>歡往造之，景臥不起，大叫曰：「殺我時趣邪！」<span class="note">造，七到翻。趣，讀曰促；後趣之同。</span>歡撫而拜謝之。辛卯，以庫狄干爲太傅，以領軍將軍婁昭爲大司馬，封祖裔爲尚書右僕射。六月，甲辰，歡還晉陽。</p>

    <p class="origin"><span class="number">5</span>八月，庚戌，東魏以開府儀同三司、吏部尚書侯景爲兼尚書僕射、河南道大行臺，隨機訪討。<span class="note">旣委景以備梁、魏，又使討叛貳，隨機則便宜從事，其任重矣。爲侯景叛東魏張本。</span></p>

    <p class="origin"><span class="number">6</span>魏以王盟爲太保。</p>

    <p class="origin"><span class="number">7</span>東魏丞相歡擊魏，入自汾、絳，連營四十里，丞相泰使王思政守玉壁以斷其道。<span class="note">斷，音短。後於玉壁置勳州。杜佑曰：玉壁城在絳州稷山縣西南十二里。</span>歡以書招思政曰：「若降，當授以幷州。」<span class="note">高歡以晉陽爲根本，幷州之任要重於諸州。降，戶江翻。</span>思政復書曰：「可朱渾道元降，<span class="note">道元降見上卷元年。</span>何以不得？」冬，十月，己亥，歡圍玉壁，凡九日，遇大雪，士卒飢凍，多死者，遂解圍去。魏遣太子欽鎭蒲坂。丞相泰出軍蒲坂，至皂莢，聞歡退渡汾，追之，不及。十一月，東魏以可朱渾道元爲幷州刺史。<span class="note">激於王思政之書也。</span></p>

    <p class="origin"><span class="number">8</span>十二月，魏主狩於華陰，大享將士，丞相泰帥諸將朝之。<span class="note">華，戶化翻。將，卽亮翻。帥，讀曰率。朝，直遙翻。</span>起萬壽殿於沙苑北。</p>

    <p class="origin"><span class="number">9</span>辛亥，東魏遣兼散騎常侍楊斐來聘。<span class="note">《考異》曰：《典略》作「陽斐」。今從《魏書·紀》。</span></p>

    <p class="origin"><span class="number">10</span>孫冏、盧子雄討李賁，以春瘴方起，請待至秋；廣州刺史新渝侯映不許，<span class="note">吳立新喻縣，屬安成郡。「渝」當作「喻」。</span>武林侯諮又趣之。冏等至合浦，死者什六七，<span class="note">趣，讀曰促。瘴，之亮翻，熱病也。南方瘴熱，春氣深則瘴起，梁之者必死，軍行尤畏之。</span>衆潰而歸。映，憺之子也。<span class="note">始興王憺，上弟也。憺，徒敢翻，又徒濫翻。</span>武林侯諮奏冏及子雄與賊交通，逗留不進，敕於廣州賜死。子雄弟子略、子烈、主帥廣陵杜天合及弟僧明、新安周文育等帥子雄之衆攻廣州，欲殺映、諮，爲子雄復冤。<span class="note">主帥，所類翻。等帥，讀曰率；下同。爲，于僞翻。</span>西江督護、高要太守吳興陳霸先帥精甲三千救之，<span class="note">高要縣，漢屬蒼梧，梁置高要郡，隋爲高要縣，端州治所。《元和郡縣志》曰：端州當西江口，入廣西要道。祝穆曰：西江源出邕州，經潯、融、象、柳等州，入封州界，合桂江。漢武帝自巴、蜀發夜郞兵下牂柯江，會番禺，卽此水。蕭子顯曰：廣州統內西、南二江，川源深遠，別置督護，專征討之任。</span>大破子略等，殺天合，擒僧明、文育。霸先以僧明、文育驍勇過人，釋之，以爲主帥。<span class="note">驍，堅堯翻。</span>詔以霸先爲直將軍。<span class="note">陳霸先事始此。</span></p>

    <p class="origin"><span class="number">11</span>魏丞相泰妻馮翊公主，生子覺。</p>

    <p class="origin"><span class="number">12</span>東魏以光州刺史李元忠爲侍中。元忠雖處要任，<span class="note">處，昌呂翻。</span>不以物務干懷，唯飲酒自娛。丞相歡欲用爲僕射，世子澄言其放達常醉，不可委以臺閣。其子搔聞之，請節酒，<span class="note">搔，蘇遭翻。</span>元忠曰：「我言作僕射不勝飲酒樂，<span class="note">樂，音洛。</span>爾愛僕射，宜勿飲酒。」</p>

    <p class="reign-title">九年<span class="note"><span class="note1">（癸亥、五四三）</span></span></p>

    <p class="origin"><span class="number">1</span>春，正月，壬戌，東魏大赦，改元武定。</p>

    <p class="origin"><span class="number">2</span>東魏御史中尉高仲密取吏部郞崔暹之妹，旣而棄之，由是與暹有隙。仲密選用御史，多其親戚鄕黨，高澄奏令改選；暹方爲澄所寵任，仲密疑其搆己，愈恨之。仲密後妻李氏艷而慧，<span class="note">崔暹之妹旣去，李氏繼室，故曰後妻。</span>澄見而悅之，李氏不從，衣服皆裂，以告仲密，仲密益怨。尋出爲北豫州刺史，<span class="note">北豫州治虎牢。</span>陰謀外叛。丞相歡疑之，遣鎭城奚壽興典軍事，<span class="note">鎭城之職猶防城都督。</span>仲密但知民務。仲密置酒延壽興，伏壯士，執之，二月，壬申，以虎牢叛，降魏。<span class="note">降，戶江翻。</span>魏以仲密爲侍中、司徒。</p>

    <p class="origin">歡以仲密之叛由崔暹，將殺之，高澄匿暹，爲之固請，<span class="note">爲，于僞翻；下爲之同。</span>歡曰：「我匄其命，<span class="note">匄，居大翻，又居曷翻。</span>須與苦手。」<span class="note">言必痛杖之也。</span>澄乃出暹，而謂大行臺都官郞陳元康曰：「卿使崔暹得杖，勿復相見。」<span class="note">復，扶又翻。</span>元康爲之言於歡曰：<span class="note">爲，于僞翻。</span>「大王方以天下付大將軍，大將軍有一崔暹不能免其杖，父子尚爾，況於他人！」歡乃釋之。</p>

    <p class="origin">高季式在永安戍，<span class="note">永安縣，古彘邑也，漢屬河東郡，後漢順帝改曰永安縣。魏收《志》曰：建義元年置永安郡，治永安城，屬晉州。時季式罷晉州，戍之。隋廢永安郡，改爲霍邑縣。</span>仲密遣信報之；季式走告歡，歡待之如舊。</p>

    <p class="origin">魏丞相泰帥諸軍以應仲密，<span class="note">帥，讀曰率。</span>以太子少傅李遠爲前驅，至洛陽，遣開府儀同三司于謹攻柏谷，拔之；三月，壬申，<span class="note5">『嚴：「申」改「辰」。』</span>圍河橋南城。</p>

    <p class="origin">東魏丞相歡將兵十萬至河北，<span class="note">將，卽亮翻。</span>泰退軍瀍上，縱火船於上流以燒河橋；斛律金使行臺郞中張亮以小艇百餘載長鎖，伺火船將至，以釘釘之，<span class="note">艇，徒鼎翻，小船也。伺，相吏翻。上釘，音丁。下釘，丁定翻。</span>引鎖向岸，橋遂獲全。</p>

    <p class="origin">歡渡河，據邙山爲陳，不進者數日。泰留輜重於瀍曲，<span class="note">陳，讀曰陣。重，直用翻。「瀍曲」，或作「瀍西」。</span>夜，登邙山以襲歡。候騎白歡曰：「賊距此四十餘里，蓐食乾飯而來。」歡曰：「自當渴死！」乃正陣以待之。<span class="note">歡欲堅陣以持之，待其疲渴而後戰，故云然。乾，音干。</span>戊申，黎明，泰軍與歡軍遇。東魏彭樂以數千騎爲右甄，<span class="note">甄，稽延翻。</span>衝魏軍之北垂，所向奔潰，遂馳入魏營。人告彭樂叛，歡甚怒。俄而西北塵起，樂使來告捷，<span class="note">使，疏吏翻。</span>虜魏侍中、開府儀同三司、大都督臨洮王柬、蜀郡王榮宗、江夏王昇、鉅鹿王闡、譙郡王亮、詹事趙善及督將僚佐四十八人。<span class="note">夏，戶雅翻。</span>諸將乘勝擊魏，大破之，斬首三萬餘級。<span class="note">洮，土刀翻。將，卽亮翻。《考異》曰：《北齊書》云，「俘斬六萬級。」今從《北史·彭樂傳》。</span></p>

    <p class="origin">歡使彭樂追泰，泰窘，<span class="note">窘，巨隕翻。</span>謂樂曰：「汝非彭樂邪？癡男子！今日無我，明日豈有汝邪！何不急還營，收汝金寶！」樂從其言，獲泰金帶一囊以歸，言於歡曰：「黑獺漏刃，破膽矣！」歡雖喜其勝而怒其失泰，令伏諸地，親捽其頭，連頓之，<span class="note">捽，昨沒翻；捽持其髻也。</span>幷數以沙苑之敗，<span class="note">事見上卷三年。數，所具翻。</span>舉刃將下者三，噤齘良久。<span class="note">噤齘，切齒怒也。噤，直禁翻，亦作䫴。齘，胡介翻。『鄒：噤齘，亦作「䫴<img alt="" class="ytz" src="../images/00082.gif"/>」。《廣韻》：切齒怒貌。䫴，《玉篇》：怒也。音噤；<img alt="" class="ytz" src="../images/00082.gif"/>，《說文》：噬也。音牙，又音聶；齘，音械。』</span>樂曰：「乞五千騎，復爲王取之。」<span class="note">復，扶又翻。爲，于僞翻。</span>歡曰：「汝縱之何意，而言復取邪？」<span class="note">復，扶又翻；下日復同。</span>命取絹三千匹壓樂背，因以賜之。<span class="note">爲歡屬其子澄令防彭樂張本。</span></p>

    <p class="origin">明日，復戰，泰爲中軍，中山公趙貴爲左軍，領軍若于<span class="note5">『章：甲十一行本「于」作「干」；乙十一行本同；下同；孔本同；張校同；退齋校同。』</span>惠等爲右軍。<span class="note">令狐德棻曰：若干之先與魏俱起，以國爲姓。《魏書·官氏志》，內入諸姓有若干氏。「于」作「干」。孫愐曰：若，人者翻。</span>中軍、右軍合擊東魏，大破之，悉俘其步卒。歡失馬，赫連陽順下馬以授歡。歡上馬走，從者步騎七人，<span class="note">上，時掌翻。從，才用翻。</span>追兵至，親信都督尉興慶曰：「王速去，興慶腰有百箭，足殺百人。」歡曰：「事濟，以爾爲懷州刺史；<span class="note">魏收《志》：天安二年，置懷州於河內，太和八年罷，天平初復置，領河內、武德二郡。</span>若死，用爾子。」興慶曰：「兒少，願用兄。」歡許之。<span class="note">少，詩沼翻。</span>興慶拒戰，矢盡而死。<span class="note">《考異》曰：《典略》作「尉興敬」。今從《北齊書》、《北史》。</span></p>

    <p class="origin">東魏軍士有逃奔魏者，告以歡所在，<span class="note">《考異》曰：《周·賀拔勝傳》云：「太祖見齊神武旗鼓，識之。」今從《典略》。</span>泰募勇敢三千人，皆執短兵，配大都督賀拔勝以攻之。勝識歡於行間，<span class="note">行，戶剛翻。</span>執槊與十三騎逐之，馳數里，槊刃垂及，<span class="note">槊，色角翻。</span>因字之曰：「賀六渾，賀拔破胡必殺汝！」歡氣殆絕，河州刺史劉洪徽從傍射勝，中其二騎，<span class="note">河州時屬西魏境，東魏使劉洪徽遙領刺史耳。射，而亦翻；下同。中，竹仲翻。</span>武衞將軍段韶射勝馬，斃之，比副馬至，<span class="note">比，必利翻。</span>歡已逸去。勝歎曰：「今日不執弓矢，天也！」</p>

    <p class="origin">魏南郢州刺史耿令貴，大呼，獨入敵中，<span class="note">魏收《志》：梁置南郢州，治赤石關，領定城、光城、邊城郡。《五代志》：光州定城縣，後齊置南郢州。非西魏境也，耿令貴亦遙領刺史耳。呼，火故翻。</span>鋒刃亂下，人皆謂已死，俄奮刀而還。<span class="note">還，從宣翻，又如字。</span>如是數四，當令貴前者死傷相繼，乃謂左右曰：「吾豈樂殺人！<span class="note">樂，音洛。</span>壯士除賊，不得不爾。若不能殺賊，又不爲賊所傷，何異逐坐人也！」<span class="note">逐坐人，指當時持文墨議論者，但能相隨逐坐談而坐食也。</span></p>

    <p class="origin">左軍趙貴等五將戰不利，東魏兵復振，<span class="note">復，扶又翻。</span>泰與戰，又不利。會日暮，魏兵遂遁，東魏兵追之；獨孤信、于謹收散卒自後擊之，追兵驚擾，魏諸軍由是得全。若于惠夜引去，東魏兵追之；惠徐下馬，顧命廚人營食，食畢，謂左右曰：「長安死，此中死，有以異乎？」乃建旗鳴角，收散卒徐還，追騎疑有伏兵，不敢逼。泰遂入關，屯渭上。</p>

    <p class="origin">歡進至陝，<span class="note">陝，失冉翻。</span>泰遣開府儀同三司達奚武等拒之。行臺郞中封子繪言於歡曰：「混壹東西，正在今日。昔魏太祖平漢中，不乘勝取巴、蜀，<span class="note">事見六十七卷漢獻帝建安二十年。</span>失在遲疑，後悔無及。願大王不以爲疑。」歡深然之，集諸將議進止，咸以爲「野無青草，人馬疲瘦，不可遠追。」陳元康曰：「兩雄交爭，歲月已久。今幸而大捷，天授我也，時不可失，當乘勝追之。」歡曰：「若遇伏兵，孤何以濟？」元康曰：「王前沙苑失利，彼尚無伏；今奔敗若此，何能遠謀！若捨而不追，必成後患。」歡不從，<span class="note">爲歡悔不用陳元康之言張本。余謂邙山之戰，蓋俱傷而兩敗，宇文泰雖力屈而遁，高歡之氣亦衰矣，安敢復深入乎！</span>使劉豐生將數千騎追泰，遂東歸。</p>

    <p class="origin">泰召王思政於玉壁，將使鎭虎牢，未至而泰敗，乃使守恆農。<span class="note">恆，戶登翻。</span>思政入城，令開門解衣而臥，慰勉將士，示不足畏。後數日，劉豐生至城下，憚之，不敢進，引軍還。思政乃脩城郭，起樓櫓，營農田，積芻粟，由是恆農始有守禦之備。</p>

    <p class="origin">丞相泰求自貶，魏主不許。是役也，魏諸將皆無功，唯耿令貴與太子武衞率王胡仁、<span class="note">魏蓋改東宮武衞將軍爲武衞率。</span>都督王文達力戰功多。泰欲以雍、岐、北雍三州授之，以州有優劣，使探籌取之，<span class="note">雍，於用翻。探，吐南翻。</span>仍賜胡仁名勇，令貴名豪，文達名傑，用彰其功。於是廣募關、隴豪右以增軍旅。</p>

    <p class="origin">高仲密之將叛也，陰遣人扇動冀州豪傑，使爲內應，<span class="note">高乾兄弟本起兵於信都，仲密故扇動其豪傑，使爲應於河北。</span>東魏遣高隆之馳驛慰撫，由是得安。高澄密書與隆之曰：「仲密枝黨與之俱西者，宜悉收其家屬，以懲將來。」隆之以爲恩旨旣行，理無追改，若復收治，<span class="note">復，扶又翻。治，直之翻。</span>示民不信，脫致驚擾，所虧不細，乃啓丞相歡而罷之。</p>

    <p class="origin"><span class="number">3</span>以太子詹事謝舉爲尚書僕射。</p>

    <p class="origin"><span class="number">4</span>夏，四月，林邑王攻李賁，賁將范脩破林邑於九德。<span class="note">吳分九眞立九德郡。《五代志》曰：日南郡九德縣，梁置德州。將，卽亮翻。</span></p>

    <p class="origin"><span class="number">5</span>清水氐酋李鼠仁，<span class="note">清水縣，漢屬天水郡，晉屬略陽郡。《五代志》曰：後魏置清水郡，隋廢郡爲縣，屬秦州。酋，慈秋翻。</span>乘魏之敗，據險作亂；隴右大都督獨孤信屢遣軍擊之，不克。丞相泰遣典籤天水趙昶往諭之，諸酋長聚議，<span class="note">長，知兩翻。</span>或從或否；其不從者欲加刃於昶，昶神色自若，辭氣逾厲，鼠仁感悟，遂相帥降。<span class="note">帥，讀曰率。降，戶江翻。</span>氐酋梁道顯叛，泰復遣昶諭降之，<span class="note">酋，慈秋翻。復，扶又翻；下州復同。</span>徙其豪帥四千<span class="note5">『章：甲十一行本「千」作「十」；乙十一行本同；孔本同。』</span>餘人幷部落於華州，<span class="note">帥，所類翻。華，戶化翻。</span>泰卽以昶爲都督，使領之。</p>

    <p class="origin"><span class="number">6</span>泰使諜潛入虎牢，令守將魏光固守，<span class="note">諜，徒協領。將，卽亮翻。</span>侯景獲之，改其書云：「宜速去。」縱諜入城，光宵遁。景獲高仲密妻子送鄴，北豫、洛二州復入于東魏。五月，壬辰，東魏以克復虎牢，降死罪已下囚，唯不赦高仲密家。丞相歡以高乾有義勳，<span class="note">謂起兵於信都以奉歡也。</span>高昂死王事，<span class="note">謂戰死於河陽也。</span>季式先自告，<span class="note">謂先自永安戍奔告歡也。</span>皆爲之請，免其從坐。<span class="note">爲，于僞翻。</span>仲密妻李氏當死，高澄盛服見之，曰：「今日何如？」李氏默然，遂納之。<span class="note">高澄以漁色，使宗勳外叛，其父幾死於兵，長惡不悛，衒服以誘納之，他日楊、燕之禍，叔姪相屠，釁由李氏，豈天也邪！</span>乙未，以侯景爲司空。<span class="note">賞平虎牢之功也。</span></p>

    <p class="origin"><span class="number">7</span>秋，七月，魏大赦。以王盟爲太傅，廣平王贊爲司空。</p>

    <p class="origin"><span class="number">8</span>八月，乙丑，東魏以汾州刺史斛律金爲大司馬。</p>

    <p class="origin"><span class="number">9</span>東魏遣兼散騎常侍李渾等來聘。</p>

    <p class="origin"><span class="number">10</span>冬，十一月，甲午，東魏主狩于西山；<span class="note">鄴西無山，蓋邯鄲之西山也。</span>乙巳，還宮。高澄啓解侍中，東魏主以其弟幷州刺史太原公洋代之。</p>

    <p class="origin"><span class="number">11</span>丞相歡築長城於肆州北山，西自馬陵，東至土墱，<span class="note">馬陵蓋東魏置戍之地。《九域志》：代州崞縣有土墱寨。「墱」《北史》作「隥」，音丁鄧翻。</span>四十日罷。</p>

    <p class="origin"><span class="number">12</span>魏諸牧守共謁丞相泰，泰命河北太守裴俠別立，<span class="note">魏收《志》：河北郡屬陝州，本漢、晉河東之河北縣地也；隋廢郡復爲縣，屬河東郡。守，式又翻。俠，戶頰翻。</span>謂諸牧守曰：「裴俠清愼奉公，爲天下最，有如俠者，可與俱立！」衆默然，無敢應者。泰乃厚賜俠，朝野歎服，號爲「獨立君」。<span class="note">朝，直遙翻；下同。</span></p>

    <p class="reign-title">十年<span class="note"><span class="note1">（甲子、五四四）</span></span></p>

    <p class="origin"><span class="number">1</span>春，正月，李賁自稱越帝，置百官，改元大<span class="note5">『章：甲十一行本「大」作「天」；乙十一行本同；孔本同；熊校同。』</span>德。</p>

    <p class="origin"><span class="number">2</span>三月，癸巳，東魏丞相歡巡行冀、定二州，<span class="note">行，下孟翻。</span>校河北戶口損益，因朝于鄴。</p>

    <p class="origin"><span class="number">3</span>甲午，上幸蘭陵，謁建寧陵，使太子入守京城；辛丑，謁脩陵。<span class="note">晉置南東海郡於京口，南蘭陵郡於延陵。建寧陵，《梁紀》曰建陵，皇妣張皇后陵也。脩陵，皇后郗氏陵也。</span></p>

    <p class="origin"><span class="number">4</span>丙午，東魏以開府儀同三司孫騰爲太保。</p>

    <p class="origin"><span class="number">5</span>己酉，上幸京口城北固樓，更名北顧；<span class="note">《鎭江府圖經》曰：京口城因山爲壘，緣江爲境。《爾雅》，丘絕高曰京，故曰京口。又府治東五里有京峴山，京口得名以此。北固山在府北一里，迴嶺下臨長江，卽府治所據及甘露寺基。《蕭正義傳》曰：京城之西有別嶺入江，高數十丈，三面臨水，號曰北固，蔡謨起樓其上以置軍實，帝登望久之，曰：「此嶺不足須固守，然於京口實乃壯觀，於是改曰北顧。」</span>庚戌，幸回賓亭，宴鄕里故老及所經近縣迎候者，少長數千人，<span class="note">少，詩照翻。長，知兩翻。</span>各賚錢二千。</p>

    <p class="origin"><span class="number">6</span>壬子，東魏以高澄爲大將軍、領中書監，元弼爲錄尚書事，左僕射司馬子如爲尚書令，侍中高洋爲左僕射。</p>

    <p class="origin">丞相歡多在晉陽，孫騰、司馬子如、高岳、高隆之，皆歡之親黨也，委以朝政，<span class="note">朝，直遙翻。</span>鄴中謂之四貴，其權勢熏灼中外，率多專恣驕貪。歡欲損奪其權，故以澄爲大將軍、領中書監，移門下機事總歸中書，<span class="note">門下省衆事，侍中、給事中等掌之；今高歡移而總歸中書，所以重澄之權。</span>文武賞罰皆稟於澄。</p>

    <p class="origin">孫騰見澄，不肯盡敬，澄叱左右牽下於牀，築以刀環，立之門外。太原公洋於澄前拜高隆之，呼爲叔父；澄怒，罵之。<span class="note">隆之本洛陽人，歡命爲弟，故洋以叔父呼之。</span>歡謂羣公曰：「兒子浸長，<span class="note">長，知兩翻。</span>公宜避之。」於是公卿以下，見澄無不聳懼。庫狄干，澄姑之壻也，<span class="note">干娶歡妹。</span>自定州來謁，立於門外，三旦乃得見。</p>

    <p class="origin">澄欲置腹心於東魏主左右，擢中兵參軍崔季舒爲中書侍郞。澄每進書於帝，有所諫請，或文辭繁雜，季舒輒脩飾通之。帝報澄父子之語，常與季舒論之，曰：「崔中書，我乳母也。」季舒，挺之從子也。<span class="note">從，才用翻。</span></p>

    <p class="origin"><span class="number">7</span>夏，四月，乙卯，上還自蘭陵。</p>

    <p class="origin"><span class="number">8</span>五月，甲申朔，魏丞相泰朝于長安。<span class="note">朝，直遙翻。</span></p>

    <p class="origin"><span class="number">9</span>甲午，東魏遣散騎常侍魏季景來聘。季景，收之族叔也。</p>

    <p class="origin"><span class="number">10</span>尚書令何敬容妾弟盜官米，以書屬領軍河東王譽；<span class="note">屬，之欲翻。</span>丁酉，敬容坐免官。</p>

    <p class="origin"><span class="number">11</span>東魏廣陽王湛卒。</p>

    <p class="origin"><span class="number">12</span>魏瑯琊貞獻公賀拔勝諸子在東者，丞相歡盡殺之，<span class="note">脩邙山之怨也。</span>勝憤恨發疾而卒。丞相泰常謂人曰：「諸將對敵神色皆動，唯賀拔公臨陳如平時，<span class="note">陳，讀曰陣。</span>眞大勇也。」</p>

    <p class="origin"><span class="number">13</span>秋，七月，魏更權衡度量，<span class="note">更，工衡翻。</span>命尚書蘇綽損益三十六條之制，總爲五卷，頒行之。<span class="note">二十四條幷新制十二條，總爲三十六條。二十四條見上卷大同元年。</span>搜簡賢才爲牧守令長，皆依新制而遣焉。<span class="note">守，手又翻。長，知兩翻。</span>數年之間，百姓便之。</p>

    <p class="origin"><span class="number">14</span>魏自正光以後，政刑弛縱，在位多貪汙。丞相歡啓以司州中從事宋遊道爲御史中尉，<span class="note">《五代志》：後齊司州置牧，屬官有別駕從事史、治中從事史。</span>澄固請以吏部郞崔暹爲之，以遊道爲尚書左丞。澄謂暹、遊道曰：「卿一人處南臺，一人處北省。<span class="note">處，昌呂翻。御史臺謂之南臺，尚書省謂之北省。杜佑曰：御史臺在宮闕西南，故名南臺。尚書省在北，故曰北省。</span>當使天下肅然。」暹選畢義雲等爲御史，時稱得人。義雲，衆敬之曾孫也。<span class="note">宋明帝初，畢衆敬降魏。</span></p>

    <p class="origin">澄欲假暹威勢，諸公在坐，<span class="note">坐，徂臥翻。</span>令暹後至，通名，高視徐步，兩人挈裾而入；澄分庭對揖，暹不讓而坐，觴再行，卽辭去。澄留之食，暹曰：「適受敕在臺檢校。」遂不待食而去，澄降階送之。他日，澄與諸公出，之東山，<span class="note">時於鄴都治東山，爲遊宴之地。</span>遇暹於道，前驅爲赤棒所擊，澄回馬避之。</p>

    <p class="origin">尚書令司馬子如以丞相歡故人，當重任，意氣自高，與太師咸陽王坦黷貨無厭；<span class="note">厭，於鹽翻。</span>暹前後彈子如、坦及幷州刺史可朱渾道元等罪狀，無不極筆。宋遊道亦劾子如、坦及太保孫騰、司徒高隆之、司空侯景、尚書元羨等。<span class="note">劾，戶槪翻，又戶得翻。</span>澄收子如繫獄，一宿，髮盡白，辭曰：「司馬子如從夏州策投相王，<span class="note">中大通四年，歡破爾朱氏，召子如於南岐州，蓋雍、華路阻，取道夏州東歸也。夏，戶雅翻。</span>王給露車一乘，<span class="note">乘，繩證翻。</span>觠牸牛犢，<span class="note">觠，巨員翻，曲角也。牸，音字。</span>犢在道死，唯觠角存，此外皆取之於人。」丞相歡以書敕澄曰：「司馬令，吾之故舊，汝宜寬之。」澄駐馬行街，出子如，脫其鎖；子如懼曰：「非作事邪？」<span class="note">懼澄殺之也。</span>八月，癸酉，削子如官爵。九月，甲申，以濟陰王暉業爲太尉；<span class="note">濟，子禮翻。</span>太師咸陽王坦以王還第，<span class="note">罷太師也。</span>元羨等皆免官，其餘死黜者甚衆。久之，歡見子如，哀其憔悴，<span class="note">憔，慈消翻。悴，秦醉翻。</span>以膝承其首，親爲擇蝨，<span class="note">爲，于僞翻。蝨，色櫛翻。</span>賜酒百缾，羊五百口，米五百石。<span class="note">澄繩之以公法，歡接之以舊恩，此其父子駕御勳貴之術也。</span></p>

    <p class="origin">高澄對諸貴極言褒美崔暹，且戒屬之。<span class="note">屬，之欲翻。</span>丞相歡書與鄴下諸貴曰：「崔暹居憲臺，咸陽王、司馬令皆吾布衣之舊，尊貴親暱，無過二人，<span class="note">暱，尼質翻。過，工禾翻。</span>同時獲罪，吾不能救，諸君其愼之！」</p>

    <p class="origin">宋遊道奏駁尚書違失數百條，省中豪吏王儒之徒並鞭斥之，令、僕已下皆側目。<span class="note">駁，北角翻。</span>高隆之誣遊道有不臣之言，罪當死。給事黃門侍郞楊愔曰：「畜狗求吠；<span class="note">愔，於今翻。畜，許竹翻，養也。</span>今以數吠殺之，恐將來無復吠狗。」<span class="note">復，扶又翻。</span>遊道竟坐除名。澄謂遊道曰：「卿早從我向幷州，不爾，彼經略殺卿。」遊道從澄至晉陽，以爲大行臺吏部。<span class="note">「部」下當有「郞」字。</span></p>

    <p class="origin"><span class="number">15</span>己丑，大赦。</p>

    <p class="origin"><span class="number">16</span>東魏以喪亂之後，戶口失實，傜賦不均，<span class="note">喪，息浪翻。</span>冬，十月，丁巳，以太保孫騰、大司徒高隆之<span class="note">魏、齊官制，司徒未嘗加「大」，「大」字衍。</span>爲括戶大使，分行諸州，<span class="note">使，疏吏翻。行，下孟翻。</span>得無籍之戶六十餘萬，僑居者皆勒還本屬。十一月，甲申，以高隆之錄尚書事，以前大司馬婁昭爲司徒。</p>

    <p class="origin"><span class="number">17</span>庚子，東魏主祀圜丘。</p>

    <p class="origin"><span class="number">18</span>東魏丞相歡襲擊山胡，破之，<span class="note">山胡，卽汾州山中稽胡也。</span>俘萬餘戶，分配諸州。</p>

    <p class="origin"><span class="number">19</span>是歲，東魏以散騎常侍魏收兼中書侍郞，脩國史。自梁、魏通好，<span class="note">好，呼到翻。</span>魏書每云：「想彼境內寧靜，此率土安和。」上復書，去「彼」字而已。收始定書云：「想境內清晏，今萬里安和。」上亦效之。</p>
  </div>
</body>
</html>
