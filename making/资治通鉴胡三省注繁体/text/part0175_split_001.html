<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>資治通鑑胡註/卷169精校</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="56SIE0-dd06aca2e1454143a1600e3061395217" class="calibre3">
<div class="calibre4">
<h2 id="sigil_toc_id_141" title="陳紀三" class="sigil_not_in_toc"><span class="ji1">陳紀三</span><span class="note4">起昭陽協洽<span class="note1">（癸未）</span>，盡柔兆閹茂<span class="note1">（丙戌）</span>，凡四年。</span></h2>

    <p class="emperor"><b class="calibre6">世祖文皇帝下</b></p>

    <p class="reign-title">天嘉四年<span class="note"><span class="note1">（癸未、五六三）</span></span></p>

    <p class="origin"><span class="number">1</span>春，正月，齊以太子少傅魏收兼尚書右僕射。時齊主終日酣飲，朝事專委侍中高元海。<span class="note">酣，戶甘翻。朝，直遙翻；下同。</span>元海庸俗，帝亦輕之；以收才名素盛，故用之。而收畏懦避事，尋坐阿縱，除名。<span class="note">《考異》曰：《北齊書·帝紀》，「正月，乙亥，收爲僕射，乙卯，除名。」相去五日，不容如此之速，恐誤，今去其日。</span></p>

    <p class="origin">兗州刺史畢義雲作書與高元海，論敍時事，元海入宮，不覺遺之。給事中李孝貞得而奏之，帝由是疏元海，以孝貞兼中書舍人，徵義雲還朝。和士開復譖元海，<span class="note">復，扶又翻。</span>帝以馬鞭箠元海六十，責曰：「汝昔敎我反，<span class="note">事見上卷二年。箠，止橤翻。</span>以弟反兄，幾許不義！以鄴城兵抗幷州，幾許無智！」<span class="note">幾，居豈翻。</span>出爲兗州刺史。</p>

    <p class="origin"><span class="number">2</span>甲申，周迪衆潰，脫身踰嶺，奔晉安，<span class="note">臨川郡南城縣有東興嶺，通晉安。</span>依陳寶應。官軍克臨川，獲迪妻子。寶應以兵資迪，留異又遣子忠臣隨之。</p>

    <p class="origin">虞寄與寶應書，以十事諫之曰：「自天厭梁德，英雄互起，人人自以爲得之，然夷凶翦亂，四海樂推者，陳氏也；<span class="note">樂，音洛。</span>豈非曆數有在，惟天所授乎！一也。以王琳之強，侯瑱之力，進足以搖蕩中原，爭衡天下，退足以屈強江外，<span class="note">瑱，他甸翻，又音鎭。屈，其勿翻。強，其兩翻。</span>雄張偏隅；<span class="note">張，知亮翻。</span>然或命一旅之師，或資一士之說，琳則瓦解冰泮，投身異域，瑱則厥角稽顙，<span class="note">《書泰誓》曰：若崩厥角。言如角之崩也。《孟子》曰：若崩厥角稽首。文雖小異，意則大同。此止言厥角稽顙，當以顚蹶之蹶爲義。說，式芮翻。稽，音啓。</span>委命闕庭，斯又天假其威而除其患。二也。今將軍以藩戚之重，<span class="note">陳編寶應於屬籍，故云然。</span>東南之衆，盡忠奉上，戮力勤王，豈不勳高竇融，<span class="note">竇融以河西歸漢，累世貴盛。</span>寵過吳芮，<span class="note">吳芮以長沙奉漢，高祖賢之，制詔御史：「長沙王忠，其定著令，」至傳國五世。</span>析珪判野，<span class="note">楊雄《解嘲》曰：折人之珪。師古《註》云：析，分也。判，亦分也。判野，謂畫野分土，君國子民而傳之後世也。</span>南面稱孤乎！三也。聖朝棄瑕忘過，寬厚得人，至於余孝頃、潘純陀、李孝欽、歐陽頠等，<span class="note">朝，直遙翻。高祖永定元年，歐陽頠爲周文育所禽。潘純陀、李孝欽，皆王琳將也。孝欽及余孝頃，二年爲周迪所禽，純陀蓋琳敗而歸陳也。頠，魚委翻。</span>悉委以心腹，任以爪牙，胸中豁然，曾無纖芥。況將軍釁非張繡，罪異畢諶，<span class="note">張繡殺曹操之子，其後歸操，操厚待之。事見《漢獻帝紀》。又，操爲兗州，以畢諶爲別駕。張邈以兗州叛，劫諶母弟妻子，操謝遣之。諶頓首言無二心，旣出，遂亡去。及破呂布，諶生得，衆爲之懼。操曰：「夫人孝于親者，豈有不忠於君乎！吾所求也。」以爲魯相。釁，許覲翻。諶，氏壬翻。</span>當何慮於危亡，何失於富貴！四也。方今周、齊鄰睦，境外無虞，幷兵一向，匪朝伊夕，非劉、項競逐之機，楚、趙連從之勢；<span class="note">從，子容翻。</span>何得雍容高拱，坐論西伯哉！五也。<span class="note">范曄論隗囂曰：若囂命會符運，敵非天力，雖坐論西伯，豈爲過哉！《註》云：言不遇光武爲敵，則不謝西伯也。</span>且留將軍狼顧一隅，亟經摧衂，<span class="note">亟，去吏翻，頻數也。</span>聲實虧喪，膽氣衰沮。其將帥首鼠兩端，唯利是視，孰能被堅執銳，長驅深入，繫馬埋輪，奮不顧命，以先士卒者乎！六也。<span class="note">喪，息浪翻。沮，在呂翻。將，卽亮翻。帥，所類翻。被，皮義翻。先，悉薦翻。</span>將軍之強，孰如侯景？將軍之衆，孰如王琳？武皇滅侯景於前，今上摧王琳於後，此乃天時，非復人力。<span class="note">復，扶又翻。</span>且兵革已後，民皆厭亂，其孰能棄墳墓，捐妻子，出萬死不顧之計，從將軍於白刃之間乎！七也。歷觀前古，子陽、季孟，顚覆相尋；餘善、右渠，危亡繼及。<span class="note">子陽，公孫述字；季孟，隗囂字。二人事見《漢光武紀》。餘善、右渠事見《漢武帝紀》。</span>天命可畏，山川難恃。況將軍欲以數郡之地當天下之兵，以諸侯之資拒天子之命，強弱逆順，可得侔乎！八也。且非我族類，其心必異；<span class="note">《左傳》季文子引史佚之言。</span>不愛其親，豈能及物！留將軍身縻國爵，子尚王姬，<span class="note">《易》曰：我有好爵，吾與爾縻之。子尚王姬，謂異子貞臣尚主也。</span>猶且棄天屬而不顧，背明君而孤立，危急之日，豈能同憂共患，不背將軍者乎！<span class="note">背，蒲妹翻。</span>至於師老力屈，懼誅利賞，必有韓、智晉陽之謀，張、陳井陘之勢。九也。<span class="note">韓、智事見一卷周威烈王二十三年。張、陳事始秦二世三年，終漢高帝三年。陘，音刑。</span>北軍萬里遠鬬，鋒不可當。<span class="note">兵自建康來，建康於晉安爲北，故曰北軍。萬里遠鬬者，無反顧之心，有必死之志，故其鋒不可當。</span>將軍自戰其地，人多顧後；衆寡不敵，將帥不侔。師以無名而出，事以無機而動，以此稱兵，<span class="note">稱，猶舉也。</span>未知其利。十也。爲將軍計，莫若絕親留氏，<span class="note">寶應娶留異之女爲妻。</span>釋<span class="note5">『章：十二行本「釋」上有「遣子入質」四字；乙十一行本同；孔本同；張校同；退齋校同。』</span>甲偃兵，一遵詔旨。方今藩維尚少，<span class="note">少，詩沼翻。</span>皇子幼沖，凡豫宗族，皆蒙寵樹。況以將軍之地，將軍之才，將軍之名，將軍之勢，而克脩藩服，北面稱臣，寧與劉澤同年而語其功業哉！<span class="note">劉澤，漢高祖疏屬，事見十三卷漢高后七年。</span>寄感恩懷德，不覺狂言，斧鉞之誅，其甘如薺。」<span class="note">薺，齊濟翻。</span>寶應覽書大怒。或謂寶應曰：「虞公病勢稍篤，言多錯謬。」寶應意乃小釋，亦以寄民望，故優容之。</p>

    <p class="origin"><span class="number">3</span>周梁躁公侯莫陳崇從周主如原州。<span class="note">《諡法》：好變動民曰躁。</span>帝夜還長安，人竊怪其故，崇謂所親曰：「吾比聞術者言，晉公今年不利，車駕今忽夜還，不過晉公死耳。」<span class="note">比，毗至翻。宇文護封晉公。</span>或發其事。乙酉，帝召諸公於大德殿，面責崇，崇惶恐謝罪。其夜，冢宰護遣使將兵就崇第，逼令自殺，<span class="note">護當恐懼脩省，引咎避權，不當專殺功臣。使，疏吏翻。將，卽亮翻。</span>葬如常儀。</p>

    <p class="origin"><span class="number">4</span>壬辰，以高州刺史黃法<img alt="" class="ytz" src="../images/00053.gif"/>爲南徐州刺史，臨川太守周敷爲南豫州刺史。<span class="note">《五代志》：高涼郡，梁置高州。南豫州，時治宜城。<img alt="" class="ytz" src="../images/00053.gif"/>，巨俱翻。</span></p>

    <p class="origin"><span class="number">5</span>周主命司憲大夫拓跋迪<span class="note">《唐六典》：御史大夫，秦官。歷晉、宋、齊、梁、陳、後魏、北齊、後周，並不置大夫，而以中丞爲臺主。後周秋官置司憲中大夫二人，掌丞司寇之法，以左右刑罰，蓋比御史中丞之職也。</span>造《大律》十五篇。<span class="note5">『章：十二行本「篇」下有「二月庚子頒行之」 七字；乙十一行本同；孔本同；張校同；退齋校同。』《五代志》：周造《大律》凡二十五篇：一刑名，二法例，三祀享，四朝會，五婚姻，六戶禁，七水火，八興繕，九衞宮，十市廛，十一鬬競，十二劫盜，十三賊叛，十四毀亡，十五違制，十六關津，十七諸侯，十八廏牧，十九雜犯，二十詐僞，二十一請求，二十二告言，二十三逃亡，二十四繫訊，二十五斷獄。當從《志》作「二十五篇」。</span>其制罪：一曰杖刑，自十至五十；二曰鞭刑，自六十至百；三曰徒刑，自一年至五年；四曰流刑，自二千五百里至四千五里；五曰死刑，磬、絞、斬、梟、裂；<span class="note">古者公族有罪，磬于甸人。鄭玄曰：懸縊殺之曰磬。絞者，全其身首。斬者，殊死。梟者，掛其首於木上。裂者，車裂。梟，堅堯翻。</span>凡二十五等。<span class="note">五刑之屬各有五，合二十五等。</span></p>

    <p class="origin"><span class="number">6</span>庚戌，以司空南徐州刺史侯安都爲江州刺史。</p>

    <p class="origin"><span class="number">7</span>辛酉，周詔：「大冢宰晉國安，親則懿昆，<span class="note">昆，兄也。</span>任當元輔，自今詔誥及百司文書，並不得稱公名。」護抗表固讓。</p>

    <p class="origin"><span class="number">8</span>三月，乙丑朔，日有食之。</p>

    <p class="origin"><span class="number">9</span>齊詔司空斛律光督步騎二萬，築勳掌城於軹關；<span class="note">《五代志》：軹關，在河內郡王屋縣。騎，奇寄翻。軹，音只。</span>仍築長城二百里，置十二戍。</p>

    <p class="origin"><span class="number">10</span>丙戌，齊以兼尚書右僕射趙彥深爲左僕射。<span class="note">「左僕射」，當作「右僕射」，蓋先是兼官，今正除右僕射也。</span></p>

    <p class="origin"><span class="number">11</span>夏，四月，乙未，周以柱國達奚武爲太保。</p>

    <p class="origin"><span class="number">12</span>周主將視學，以太傅燕國公于謹爲三老。<span class="note">燕，因肩翻。</span>謹上表固辭，不許，仍賜以延年杖。戊午，帝幸太學。謹入門，帝迎拜於門屛之間，謹答拜。有司設三老席於中楹，南向。太師護升階，設几，謹升席，南面憑几而坐。大司馬豆盧寧升階，正舄。帝升階，立於斧扆之前，西面。<span class="note">扆，屛風也。斧扆，畫文爲斧形。扆，於豈翻。</span>有司進饌，帝跪設醬豆，<span class="note">醬，食味之主。古之養老，執醬而饋，今跪而設豆。</span>親爲之袒割。<span class="note">爲，于僞翻。袒割，袒而割性也。</span>謹食畢，帝親跪授爵以酳。<span class="note">酳，羊晉翻；以酒漱口也。</span>有司撤訖，帝北面立而訪道。謹起，立於席後，對曰：「木受繩則正，后從諫則聖。<span class="note">《書》傅說告高宗之言。『鄒：后，君也。《說文》：「后，繼體君也。象人之形。施令以告四方，故之。从一口。發號者，君后也。」』</span>明王虛心納諫以知得失，天下乃安。」又曰：「去食去兵，信不可去；<span class="note">《論語》孔子答子貢之言。去，羌呂翻。</span>願陛下守信勿失。」又曰：「有功必賞，有罪必罰，則爲善者日進，爲惡者日止。」又曰：「言行者，立身之基，<span class="note">行，下孟翻。</span>願陛下三思而言，九慮而行，勿使有過。天子之過，如日月之食，人莫不知，願陛下愼之。」帝再拜受言，謹答拜。禮成而出。<span class="note">三代而下，視學、養老、乞言之禮，唯漢明帝、周武帝行之。</span></p>

    <p class="origin"><span class="number">13</span>司空侯安都恃功驕橫，<span class="note">橫，戶孟翻。</span>數聚文武之士騎射賦詩，<span class="note">數，所角翻；下又數同。騎，奇寄翻。</span>齋中賓客，動至千人。部下將帥，多不遵法度，檢問收攝，<span class="note">攝，錄也，捕也。將，卽亮翻。帥，所類翻。</span>輒奔歸安都。上性嚴整，內銜之，安都弗之覺。每有表啓，封訖，有事未盡，開封自書之云：「又啓某事。」及侍宴，酒酣，或箕踞傾倚。常陪樂遊園禊飲，<span class="note">樂，音洛。『鄒：禊飲，三月初三上巳日之宴聚。禊，音系。』</span>謂上曰：「河如作臨川王時？」上不應。安都再三言之。上曰：「此雖天命，抑亦明公之力。」宴訖，啓借供帳水飾，欲載妻妾於御堂宴飲。上雖許之，意甚不懌。明日，安都坐於御座，賓客居羣臣位，稱觴上壽。<span class="note">上，時掌翻。</span>會重雲殿災，安都帥將士帶甲入殿，上甚惡之，陰爲之備。<span class="note">此皆日前事，史歷敍安都致敗之由。重，直龍翻。惡，烏路翻。</span></p>

    <p class="origin">及周迪反，朝議謂當使安都討之，<span class="note">朝，直遙翻；下同。</span>而上更使吳明徹。<span class="note">更，工衡翻。</span>又數遣臺使按問安都部下，檢括亡叛。<span class="note">使，疏吏翻。</span>安都遣其別駕周弘實自託於舍人蔡景歷，<span class="note">蔡景歷爲中書舍人，自武帝以來，特蒙親任，蓋陳朝事權皆在中書也。</span>幷問省中事。景歷錄其狀，具奏之，因希旨稱安都謀反。上慮其不受召，故用爲江州。</p>

    <p class="origin">五月，安都自京口還建康，部伍入于石頭。六月，帝引安都宴於嘉德殿，又集其部下將帥會于尚書朝堂，於坐收安都，囚于嘉德西省，<span class="note">坐，徂臥翻。</span>又收其將帥，盡奪馬仗而釋之。<span class="note">『鄒：馬仗，車馬器仗。』</span>因出蔡景歷表，以示於朝，乃下詔暴其罪惡，明日，賜死，宥其妻子，資給其喪。</p>

    <p class="origin">初，高祖在京口，<span class="note">高祖與王僧辯旣平臺城，出鎭京口。</span>嘗與諸將宴，杜僧明、周文育、侯安都爲壽，<span class="note">奉觴上壽也。</span>各稱功伐。<span class="note">積功曰伐。</span>高祖曰：「卿等悉良將也，而並有所短。杜公志大而識闇，狎於下而驕於上；周侯交不擇人，而推心過差；侯郞慠誕而無厭，輕佻而肆志；<span class="note">厭，於鹽翻。佻，他彫翻。</span>並非全身之道。」卒皆如其言。<span class="note">「知臣莫若君」，誠哉是言也。卒，子恤翻。</span></p>

    <p class="origin"><span class="number">14</span>乙卯，齊主使兼散騎常侍崔子武來聘。<span class="note">散，悉亶翻。騎，奇寄翻；下同。</span></p>

    <p class="origin"><span class="number">15</span>齊侍中、開府儀同三司和士開有寵於齊主，齊主外朝視事，或在內宴賞，須臾之間，不得不與士開相見，或累日不歸，一日數入；或放還之後，俄頃卽追，未至之間，連騎督趣。<span class="note">趣，讀曰促。</span>姦諂百端，寵愛日隆，前後賞賜，不可勝紀。每侍左右，言辭容止，極諸鄙褻；以夜繼晝，無復君臣之禮。常謂帝曰：「自古帝王，盡爲灰土，堯舜、桀紂，竟復何異！陛下宜及少壯，極意爲樂，縱橫行之。<span class="note">勝，音升。復，扶又翻。少，詩照翻。樂，音洛。縱，子容翻。</span>一日取快，可敵千年。國事盡付大臣，何慮不辦，無爲自勤約也！」帝大悅。於是委趙彥深掌官爵，元文遙掌財用，唐邕掌外、騎兵，<span class="note">外兵及騎兵也。勃海王歡相魏，丞相府外兵曹、騎兵曹分掌兵馬。及文宣受禪，諸司咸歸尚書，惟此二曹不廢，謂之外兵省、騎兵省。據《和士開傳》，時委邕掌外兵，白建掌騎兵。</span>信都馮子琮、胡長粲掌東宮。帝三四日一視朝，書數字而已，<span class="note">朝，直遙翻。</span>略無所言，須臾罷入。長粲，僧敬之子也。<span class="note">胡僧敬見一百五十八卷梁武帝大同七年。</span></p>

    <p class="origin">帝使士開與胡后握槊。河南康獻王孝瑜諫曰：「皇后天下之母，豈可與臣下接手！」孝瑜又言：「趙郡王叡，其父死於非命，<span class="note">叡父琛，勃海王歡之弟也，亂歡後庭，因杖而斃。</span>不可親近。」<span class="note">近，其靳翻。</span>由是叡及士開共譖之。士開言孝瑜奢僭，叡言「山東唯聞河南王，不聞有陛下。」<span class="note">齊主多居晉陽，在山西；司、冀、定、殷、瀛、滄之地，皆在山東。</span>帝由是忌之。孝瑜竊與爾朱御女言，<span class="note">齊制，八十一御女，比正四品，古之御妻也。《孝瑜傳》云：爾朱事太后，孝瑜先與之通。</span>帝聞之，大怒。庚申，頓飲孝瑜酒三十七盃。<span class="note">飲，於禁翻。</span>孝瑜體肥大，腰帶十圍，帝使左右婁子彥載以出，酖之於車，至西華門，煩躁投水而絕。<span class="note">躁，則到翻。</span>贈太尉、錄尚書事。諸侯在宮中者，莫敢舉聲，唯河間王孝琬大哭而出。<span class="note">孝琬，孝瑜之弟也。</span></p>

    <p class="origin"><span class="number">16</span>秋，七月，戊辰，周主幸原州。</p>

    <p class="origin"><span class="number">17</span>八月，辛丑，齊以三臺宮爲大興聖寺。</p>

    <p class="origin"><span class="number">18</span>九月，壬戌，廣州刺史陽山穆公歐陽頠卒，詔子紇襲父爵位。<span class="note">陽山郡公。《五代志》：南海郡含洭縣，梁置陽山郡。爲歐陽紇不就徵、阻兵而反張本。頠，魚委翻。紇，下沒翻。</span></p>

    <p class="origin"><span class="number">19</span>甲子，周主自原州登隴。<span class="note">登隴坂也。</span></p>

    <p class="origin"><span class="number">20</span>周迪復越東興嶺爲寇，<span class="note">東興嶺，在臨川郡南城縣界。《唐志》，撫州南城縣，武德四年，析置永城、東興二縣，七年省。沈約曰：東興縣，吳立，屬臨川郡。復，扶又翻。</span>辛未，詔護軍章昭達將兵討之。<span class="note">昭達時爲護軍將軍。</span></p>

    <p class="origin"><span class="number">21</span>丙戌，周主如同州。</p>

    <p class="origin"><span class="number">22</span>初，周人欲與突厥木杆可汗連兵伐齊，<span class="note">厥，九勿翻。杆，公旦翻。可，從刊入聲。汗，音寒。</span>許納其女爲后，遣御伯大夫楊荐<span class="note">《唐六典》曰：後周天官新置御伯中大夫二人，天子出入則侍于左右，大祭祀盥洗則授巾。武帝改御伯爲納言，蓋侍中之職也。宣帝末，又別置侍中爲加官。</span>及左武伯太原王慶<span class="note">左武伯，蓋待衞之官，註見後。</span>往結之。齊人聞之懼，亦遣使求婚於突厥，賂遺甚厚。<span class="note">使，疏吏翻。遺，于季翻。</span>木杆貪齊幣重，欲執荐等送齊。荐知之，責木杆曰：「太祖昔與可汗共敦鄰好，<span class="note">好，呼到翻。</span>蠕蠕部落數千來降，太祖悉以付可汗使者，以快可汗之意，<span class="note">事見一百六十六卷梁敬帝紹泰元夫。襦，人兗翻。降，戶江翻。</span>如何今日遽欲背恩忘義，獨不愧鬼神乎？」<span class="note">背，蒲妹翻。</span>木杆慘然良久曰：「君言是也。吾意決矣，當相與共平東賊，然後遣女。」荐等復命。<span class="note">《考異》曰：《典略》在保定二年。按《王慶傳》云，是歲乃興入幷之役。故置於此。</span></p>

    <p class="origin">公卿請發十萬擊齊，柱國楊忠獨以爲得萬騎足矣。戊子，遣忠將步騎一萬，與突厥自北道伐齊，又遣大將軍達奚武帥步騎三萬，自南道出平陽，期會於晉陽。<span class="note">忠將，卽亮翻，又音如字，領也。騎，奇寄翻。帥，讀曰率；下同。</span></p>

    <p class="origin"><span class="number">23</span>冬，十一月，辛酉，章昭達大破周迪。迪脫身潛竄山谷，民相與匿之，雖加誅戮，無肯言者。</p>

    <p class="origin"><span class="number">24</span>十二月，辛卯，周主還長安。<span class="note">自隴上還。</span></p>

    <p class="origin"><span class="number">25</span>丙申，大赦。</p>

    <p class="origin"><span class="number">26</span>章昭達進軍，度嶺，趣建安，討陳寶應，<span class="note">趣，七喻翻。</span>詔益州刺史余孝頃<span class="note">梁元帝之世，益州之地已入于周，陳命余孝頃遙領益州刺史耳。</span>督會稽、東陽、臨海、永嘉諸軍自東道會之。<span class="note">會，工外翻。</span></p>

    <p class="origin"><span class="number">27</span>是歲，初祭始興昭烈王於建康，用天子禮。<span class="note">帝嗣高祖，以子伯茂奉始興昭烈王之祀。今初以天子禮祀之，非禮也。</span></p>

    <p class="origin"><span class="number">28</span>周楊忠拔齊二十餘城。齊人守陘嶺之隘，<span class="note">《唐志》：代州鴈門縣有東陘關、西陘關。陘，音刑。隘，烏懈翻。</span>忠擊破之。突厥木杆、地頭、步離三可汗以十萬騎會之。<span class="note">木杆分國爲三部：木杆牙帳居都斤山，地頭可汗統東方，步離可汗統西方。厥，九勿翻。杆，公旦翻。</span>己酉，自恆州三道俱入。<span class="note">恆，戶登翻。</span>時大雪數旬，南北千餘里，平地數尺。齊主自鄴倍道赴之，戊午，至晉陽。斛律光將步兵<span class="note5">『章：十二行本「兵」作「騎」；乙十一行本同；孔本同。』</span>三萬屯平陽。<span class="note">拒達奚武之兵也。</span>己未，周師及突厥逼晉陽。齊主畏其強，戎服帥宮人欲東走避之。趙郡王叡、河間王孝琬叩馬諫。孝琬請委叡部分，<span class="note">分，扶問翻。</span>必得嚴整。帝從之，命六軍進止皆取叡節度，而使幷州刺史段韶總之。<span class="note">委叡部分而段韶總其事。</span></p>

    <p class="reign-title">五年<span class="note"><span class="note1">（甲申、五六四）</span></span></p>

    <p class="origin"><span class="number">1</span>春，正月，庚申朔，齊主登北城，<span class="note">晉陽北城也。</span>軍容甚整。突厥咎周人曰：「爾言齊亂，故來伐之。今齊人眼中亦有鐵，何可當邪！」<span class="note">厥，九勿翻。邪，音耶。『鄒：眼中有鐵，蓋類西諺「武裝到牙齒」。』</span></p>

    <p class="origin">周人以步卒爲前鋒，從西山下去城二里許。諸將咸欲逆擊之，<span class="note">將，卽亮翻。</span>段韶曰：「步卒力勢，自當有限。今積雪旣厚，逆戰非便，不如陳以待之。彼勞我逸，破之必矣。」旣至，齊悉其銳師鼓譟而出。突厥震駭，引上西山，不肯戰，<span class="note">陳，讀曰陣。上，時掌翻。</span>周師大敗而還。<span class="note">還，從宣翻，又如字；下同。</span>突厥引兵出塞，縱兵大掠，自晉陽以往七百餘里，人畜無遺。<span class="note">謂晉陽以北七百餘里。畜，許救翻。</span>段韶追之，不敢逼。突厥還至陘嶺，凍滑，乃鋪氈以度，胡馬寒瘦，膝已下皆無毛；比至長城，<span class="note">陘，音刑。比，必利翻。長城，卽文宣所築者。</span>馬死且盡，截矟杖之以歸。</p>

    <p class="origin">達奚武至平陽，未知忠退。斛律光與書曰：「鴻鵠已翔於寥廓，羅者猶視於沮澤。」<span class="note">漢司馬相如《難蜀父老》曰：焦明已翔乎寥廓，羅者猶視乎藪澤。沮，將預翻。『鄒：師古曰：寥廓，廣遠也。』</span>武得書，亦還。光逐之，入周境，獲二千餘口而還。</p>

    <p class="origin">光見帝於晉陽，帝以新遭大寇，抱光頭而哭。任城王湝進曰：「何至於此！」乃止。<span class="note">見，賢遍翻。湝，音皆，又戶皆翻。</span></p>

    <p class="origin">初，齊顯祖之世，周人常懼齊兵西渡，每至冬月，守河椎冰。及世祖卽位，嬖倖用事，朝政漸紊，<span class="note">嬖，卑義翻，又博計翻。朝，直遙翻。紊，音問。</span>齊人椎冰以備周兵之逼。斛律光憂之，曰：「國家常有吞關、隴之志，今日至此，而唯翫聲色乎！」</p>

    <p class="origin"><span class="number">2</span>辛巳，上祀南郊。</p>

    <p class="origin"><span class="number">3</span>二月，庚寅朔，日有食之</p>

    <p class="origin"><span class="number">4</span>初，齊顯祖命羣官刊定魏《麟趾格》爲《齊律》，<span class="note">見一百六十三卷梁簡文帝大寶元年。</span>久而不成。時軍國多事，決獄罕依律文，相承謂之「變法從事」。世祖卽位，思革其弊，乃督修律令者，至是而成，律十二篇，<span class="note">《五代志》：《齊律》十二篇：一名例，二禁衞，三婚戶，四擅興，五違制，六詐僞，七鬬訟，八賊盜，九捕斷，十毀損，十一廏牧，十二雜律。</span>《令》四十卷。其刑名有五：一曰死，重者轘之，<span class="note">轘，胡慣翻；卽車裂也。</span>次梟首，次斬，次絞；二曰流，投邊裔爲兵；三曰刑，自五歲至一歲；四曰鞭，自百至四十；五曰杖，自三十至十；凡十五等。<span class="note">死四等，流一，刑五等，鞭五等，杖三等，通十八等。今曰凡十五等，《通鑑》依《五代志》「大凡爲十五等」之文也。梟，堅堯翻。</span>其流外<span class="note5">『章：十二行本「外」作「內」；乙十一行本同；孔本同。』</span>官及老、小、閹、癡<span class="note">老者、小者、閹者、癡者與流外官皆贖。鄭玄曰：閹，精氣閉藏者。癡，不慧也。</span>幷過失應贖者，皆以絹代金。三月，辛酉，班行之，因大赦。<span class="note">赦其宿罪，此後有犯者，皆以法令施行。</span>是後爲吏者始守法令。又敕仕門子弟常講習之，<span class="note">仕門，謂入仕之家。</span>故齊人多曉法。</p>

    <p class="origin">又令民十八受田輸租調，二十充兵，六十免力役，六十六還田，免租調。一夫受露田八十畝，<span class="note">杜佑曰：不栽樹者，謂之露田。調，力弔翻；下夫調、牛調同。</span>婦人四十畝，奴婢依良人，<span class="note">言奴婢受田依良人畝數。</span>牛受六十畝。<span class="note">按《五代志》，丁牛一頭受田六十畝，限止四年。丁牛者，勝耕之牛，牧牛者得受其田。</span>大率一夫一婦調絹一匹，綿八兩，墾租二石，義租五斗；奴婢準良人之半；<span class="note">奴婢者，官常役其力，故所調半於良人。</span>牛調二尺，墾租一斗，義租五升。墾租送臺，義租納郡以備水旱。<span class="note">調，力弔翻。</span></p>

    <p class="origin"><span class="number">5</span>己巳，齊羣盜田子禮等數十人，共劫太師彭城景思王浟爲主，詐稱使者，徑向浟第，至內室，稱敕，牽浟上馬，臨以白刃，欲引向南殿。浟大呼不從，<span class="note">浟，夷周翻。使，疏吏翻。上，時掌翻。呼，火故翻。</span>盜殺之。</p>

    <p class="origin"><span class="number">6</span>庚辰，周初令百官執笏。<span class="note">《記玉藻》曰：史進象笏，書思對僉。《註》云：意所思念，將以告君者也。對，所以對君也。命，所受命也。書之於笏，爲失忘也。又曰：凡有指畫於君前者用笏，造受命於君前用笏。笏，畢用也，因飾焉。笏度二尺有六寸，其中博三寸，其殺六分而去一。應劭曰：昔荊軻逐秦王，其後詣者持匕首以備不虞，從此侍官皆執刀劍。高祖偃武修文，始制手版代焉。《隋志》曰：中世以來，唯八座尚書執笏。笏者，白筆綴其頭，紫囊裹之。其餘公卿，但執手板，謂之筆笏，蓋以記事受言。西魏以降，通用象牙，五品已下，通用竹木。《爾雅》<span class="kong">二字衍</span>《釋名》：笏，忽也，君有敎命及所白，則書其上以備勿忘也。《唐會要》曰：笏，舊制三品已上，前挫後直，五品已上，前挫後屈；武德已來，一例上圓下方。開元八年，諸笏三品已上，前詘後直，五品以上，前詘後挫，並用象；九品已上，任用竹木，上挫下方；男以上聽依品爵執笏；假版官亦依此例。</span></p>

    <p class="origin"><span class="number">7</span>齊以斛律光爲司徒，武興王普爲尚書左僕射。普，歸彥之兄子也。甲申，以馮翊王潤爲司空。</p>

    <p class="origin"><span class="number">8</span>夏，四月，辛卯，齊主使兼散騎常侍皇甫亮來聘。<span class="note">散，悉亶翻。騎，奇寄翻。</span></p>

    <p class="origin"><span class="number">9</span>庚子，周主遣使來聘。<span class="note">使，疏吏翻。</span></p>

    <p class="origin"><span class="number">10</span>癸卯，周以鄧公河南竇熾爲大宗伯。五月，壬戌，封世宗之子賢爲畢公。</p>

    <p class="origin"><span class="number">11</span>甲子，齊主還鄴<span class="note">自晉陽還。</span></p>

    <p class="origin"><span class="number">12</span>壬午，齊以趙郡王叡爲錄尚書事，前司徒婁叡爲太尉。甲申，以段韶爲太師。丁亥，以任城王湝爲大將軍。<span class="note">湝，戶皆翻，又音皆。</span></p>

    <p class="origin"><span class="number">13</span>壬辰，齊主如晉陽。</p>

    <p class="origin"><span class="number">14</span>周以太保達奚武爲同州刺史。</p>

    <p class="origin"><span class="number">15</span>六月齊主殺樂陵王百年。時白虹暈日兩重，<span class="note">重，直龍翻。</span>又橫貫而不達，赤星見，齊主欲以百年厭之。<span class="note">見，賢遍翻。厭，於叶翻。</span>會博陵人賈德冑敎百年書，百年嘗作數敕字，德冑封以奏之。帝發怒，使召百年。百年自知不免，割帶玦留與其妃斛律氏，見帝於涼風堂。<span class="note">見，賢遍翻。</span>使百年書敕字，驗與德冑所奏相似，遣左右亂捶之，又令曳之遶堂行且捶，所過血皆遍地，氣息將盡，乃斬之，<span class="note">孝昭殺文宣之子，武成又殺孝昭之子，天之報應固不爽，遺言諄諄，竟何益哉！捶，止橤翻。</span>棄諸池，池水盡赤。妃把玦哀號不食，<span class="note">號，戶高翻。</span>月餘亦卒，玦猶在手，拳不可開；其父光自擘之，乃開。<span class="note">擘，博厄翻，分擘也。</span></p>

    <p class="origin"><span class="number">16</span>庚寅，周改御伯爲納言。</p>

    <p class="origin"><span class="number">17</span>初，周太祖之從賀拔岳在關中也，遣人迎晉公護於晉陽。<span class="note">梁武帝中大通二年，宇文泰從賀拔岳入關。按下護《答母書》云：「違離膝下，三十五年，」逆而數之，正在是年。</span>護母閻氏及周主之姑皆留晉陽，<span class="note">周主之姑，蓋宇文泰之妹也。</span>齊人以配中山宮。<span class="note">中山宮，慕容氏之故宮，自魏以來，以爲別宮。</span>及護用事，遣間使入齊求之，莫知音息。<span class="note">間，古莧翻。音息，猶今人言信息也。使，疏吏翻；下同。</span>齊遣使者至玉壁，求通互市。護欲訪求母、姑，使司馬下大夫尹公正至玉壁，與之言，<span class="note">司馬下大夫，卽軍司馬之職。</span>使者甚悅。勳州刺史韋孝寬獲關東人，復縱之，因致書爲言西朝欲通好之意。<span class="note">復，扶又翻，又音如字。爲，于僞翻。好，呼到翻；下同。周在關西，故稱西朝。朝，直遙翻。</span>是時，周人以前攻晉陽不得志，謀與突厥再伐齊。<span class="note">厥，九勿翻。</span>齊主聞之，大懼，許遣護母西歸，且求通好，先遣其姑歸。</p>

    <p class="origin"><span class="number">18</span>秋，八月，丁亥朔，日有食之。</p>

    <p class="origin"><span class="number">19</span>周遣柱國楊忠<span class="note5">『章：十二行本「忠」下有「將兵」二字；乙十一行本同；孔本同。』</span>會突厥伐齊，至北河而還。<span class="note">《水經》：河水東逕沃野故城南，又北屈而爲南河出焉。河水又北，迆西溢於窳渾縣故城東，又屈而東流爲北河，東逕高闕南。還，從宣翻，又音如字。</span></p>

    <p class="origin"><span class="number">20</span>戊子，周以齊公憲爲雍州牧，<span class="note">雍，於用翻。</span>宇文貴爲大司徒。九月，丁巳，以衞公直爲大司空。追錄佐命元功，封開府儀同三司隴西公李昞爲唐公，<span class="note">錄昞父虎佐命之功也。李氏有天下，國號曰唐，本此。昞，音丙。</span>太馭中大夫長樂公若干鳳爲徐公。<span class="note">《周官》：大馭中大夫，掌馭玉路以祀及犯軷，屬夏官。樂，音洛。</span>昞，虎之子；鳳，惠之子也。<span class="note">李虎始見一百五十六卷梁武帝中大通六年。若干惠見一百五八卷大同九年。</span></p>

    <p class="origin"><span class="number">21</span>乙丑，齊主封其子綽爲南陽王，儼爲東平王。儼，太子之母弟也。</p>

    <p class="origin"><span class="number">22</span>突厥寇齊幽州，衆十餘萬，入長城，大掠而還。</p>

    <p class="origin"><span class="number">23</span>周皇姑之歸也，齊主遣人爲晉公護母作書，言護幼時數事，又寄其所著錦袍，以爲信驗。<span class="note">爲，于僞翻。著，陟酪翻。</span>且曰：「吾屬千載之運，<span class="note">屬，之欲翻。載，子亥翻。</span>蒙大齊之德，矜老開恩，許得相見。禽獸草木，母子相依。吾有何罪，與汝分離！今復何福，還望見汝！<span class="note">復，扶又翻，又音如字。</span>言此悲喜，死而更蘇。世間所有，求皆可得，母子異國，何處可求！假汝貴極王公，富過山海，有一老母，八十之年，飄然千里，死亡旦夕，不得一朝蹔見，<span class="note">蹔，與暫同。</span>不得一日同處，<span class="note">處，昌呂翻。</span>寒不得汝衣，飢不得汝食，汝雖窮榮極盛，光耀世間，於吾何益！吾今日之前，汝旣不得申其供養，<span class="note">供，居用翻。養，羊亮翻。</span>事往何論；今日以後，吾之殘命，唯繫於汝爾。戴天履地，中有鬼神，勿云冥昧，而可欺負！」</p>

    <p class="origin">護得書，悲不自勝。<span class="note">勝，音升。</span>復書曰：「區宇分崩，遭遇災禍，違離膝下，三十五年。<span class="note">離，力智翻。</span>受生稟氣，皆知母子，誰同薩保，<span class="note">護，字薩保。薩，桑葛翻。</span>如此不孝！子爲公侯，母爲俘隸，暑不見母暑，寒不見母寒，衣不知有無，食不知飢飽，泯如天地之外，無由暫聞。分懷冤酷，終此一生，<span class="note">分，扶問翻。</span>死若有知，冀奉見於泉下耳！不謂齊朝解網，惠以德音，磨敦、四姑，並許矜放。<span class="note">護兄弟呼其母爲「阿摩敦」。四姑卽周主之姑也，第四。朝，直遙翻；下同。</span>初聞此旨，魂爽飛越，<span class="note">《左傳》：鄭子產曰：「人生始化日魄。旣生魄，陽曰魂，用物精多則魂魄強，是以有精爽，至於神明。」</span>號天叩地，<span class="note">號，戶刀翻。</span>不能自勝。<span class="note">勝，音升；下足勝同。</span>齊朝霈然之恩，旣已霑洽，有家有國，信義爲本，伏度來期，已應有日。<span class="note">朝，直遙翻。度，徒洛翻。</span>一得奉見慈顏，永畢生願。生死肉骨，<span class="note">生死，謂使死者復生；肉骨，謂使枯骨再肉。</span>豈過今恩；負山戴岳，未足勝荷。」<span class="note">勝，音升。荷，下可翻。</span></p>

    <p class="origin">齊人留護母，使更與護書，邀護重報，往返再三。時段韶拒突厥軍於塞下，<span class="note">厥，九勿翻。</span>齊主使黃門徐世榮乘傳齎周書問韶。韶以「周人反覆，本無信義，比晉陽之役，其事可知。護外託爲相，其實主也。旣爲母請和，<span class="note">傳，張戀翻。比，毗至翻。相，息亮翻。爲，于僞翻；下主爲同。</span>不遣一介之使。<span class="note">使，疏吏翻；下同。</span>若據移書，卽送其母，恐示之以弱。不如且外許之，待和親堅定，然後遣之未晚。」齊主不聽，卽遣之。<span class="note">護母至長安，席未及煖，而洛陽之師已出，卒如段韶之言。</span></p>

    <p class="origin">閻氏至周，舉朝稱慶，周主爲之大赦。凡所資奉，窮極華盛。每四時伏臘，周主帥諸親戚行家人之禮，稱觴上壽。<span class="note">朝，直遙翻。帥，讀曰率；下同。上，時掌翻。</span></p>

    <p class="origin"><span class="number">24</span>突厥自幽州還，<span class="note">還，從宣翻，又如字。</span>留屯塞北，更集諸部兵，遣使告周，欲與共擊齊如前約。閏月，乙巳，突厥寇齊幽州。</p>

    <p class="origin">晉公護新得其母，未欲伐齊；恐負突厥約，更生邊患，不得已，徵二十四軍及左右廂散隸秦、隴、巴、蜀之兵<span class="note">二十四軍，六柱國及十二大將軍所統關中諸府兵也。安定公泰相魏，左右各十二軍，並屬相府。左右廂，禁衞兵也，兼有秦、隴、巴、蜀之兵，散隸於左右廂者。散，悉亶翻。</span>幷羌、胡內附者，凡二<span class="note5">『張：「二」作「三」。』</span>十萬人。冬，十月，甲子，周主授護斧鉞於廟庭；丁卯，親勞軍於沙苑；<span class="note">勞，力到翻。</span>癸酉，還宮。</p>

    <p class="origin">護軍至潼關，遣柱國尉遲迥帥精兵十萬爲前鋒，趣洛陽，大將軍權景宣帥山南之兵趣懸瓠，<span class="note">山南，荊、襄之兵。尉，紆勿翻。帥，讀曰率；下同。趣，七喻翻。</span>少師楊檦出軹關。<span class="note">少，始照翻。檦，與標同。</span></p>

    <p class="origin"><span class="number">25</span>周迪復出東興，<span class="note">復，扶又翻；下衆復同。</span>宣城太守錢肅鎭東興，以城降迪。<span class="note">守，式又翻。降，戶江翻。</span>吳州刺史陳詳將兵擊之，<span class="note">《五代志》：鄱陽郡，梁置吳州；陳廢鄱陽之吳州，而於吳郡置吳州。將，卽亮翻，又音如字，領也。</span>詳兵大敗，迪衆復振。</p>

    <p class="origin">南豫州刺史西豐脫侯周敷帥所部擊之，<span class="note">《諡法》，無脫諡。蓋以周敷輕脫而死，故以爲諡。</span>至定川，<span class="note">據《周敷傳》，定川，縣名。</span>與迪對壘。迪紿敷曰：「吾昔與弟戮力同心，<span class="note">事見一百六十六卷梁敬帝太平元年。給，蕩亥翻。</span>豈規相害！今願伏罪還朝，<span class="note">朝，直遙翻。</span>因弟披露心腑，先乞挺身共盟。」敷許之，方登壇，爲迪所殺。</p>

    <p class="origin"><span class="number">26</span>陳寶應據晉安、建安二郡，水陸爲柵，以拒章昭達。昭達與戰，不利，因據上流，命軍士伐木爲筏，施拍其上。會大雨江漲，昭達放筏衝寶應水柵，盡壞之，<span class="note">筏，音伐。壞，音怪。</span>又出兵攻其步軍。方合戰，上遣將軍余孝頃自海道適至，<span class="note">去年遣孝頃督會稽諸郡兵自東道合攻陳寶應。</span>幷力乘之。十一月，己丑，寶應大敗，逃至莆口，<span class="note">莆口，在唐泉州莆田縣界。莆田，今興化軍卽其志。《虞寄傳》作「莆田」。莆，音蒲。</span>謂其子曰：「早從虞公計，不至今日。」昭達追擒之，幷擒留異及其族黨，送建康，斬之。異子貞臣以尚主得免；寶應賓客皆死。</p>

    <p class="origin">上聞虞寄嘗諫寶應，命昭達禮遣詣建康。旣見，勞之曰：「管寧無恙。」<span class="note">漢末，管寧客遼東，不受公孫度爵命，已而復還鄕里，故以寄況之。勞，力到翻。</span>以爲衡陽王掌書記。<span class="note">上子伯信封衡陽王，奉獻王昌祀。</span></p>

    <p class="origin"><span class="number">27</span>周晉公護進屯弘農。尉<span class="note5">『章：十二行本「尉」上有「甲午」二字；乙十一行本同；乙本同；張校同。』</span>遲迥圍洛陽，雍州牧齊公憲、同州刺史達奚武、涇州總管王雄軍於邙山。<span class="note">雍，於用翻。邙，音亡。</span></p>

    <p class="origin"><span class="number">28</span>戊戌，齊主遣兼散騎常侍劉逖來聘。<span class="note">散，悉亶翻。騎，奇寄翻。</span></p>

    <p class="origin"><span class="number">29</span>初，周楊檦爲邵州刺史，<span class="note">《五代志》，絳郡垣縣，後魏置邵郡及白水縣，後周置邵州，改白水爲亳城，隋廢州及郡，改亳城爲垣縣。</span>鎭捍東境二十餘年，數與齊戰，<span class="note">數，所角翻。</span>未嘗不捷，由是輕之。旣出軹關，獨引兵深入，又不設備。甲辰，齊太尉婁叡將兵奄至，大破檦軍，檦遂降齊。<span class="note">將，卽亮翻；下同。降，戶江翻；下同。</span></p>

    <p class="origin">權景宣圍懸瓠，十二月，齊豫州道行臺·豫州刺史太原王士良、永州刺史蕭世怡並以城降之。景宣使開府郭彥守豫州，謝徹守永州，<span class="note">《五代志》：汝南郡城陽縣，舊置楚州，後齊曰永州。</span>送士良、世怡及降卒千人於長安。</p>

    <p class="origin">周人爲土山、地道以攻洛陽，三旬不克。晉公護命諸將塹斷河陽路，<span class="note">塹，七豔翻。斷音短。</span>遏齊救兵，然後同攻洛陽；諸將以爲齊兵必不敢出，唯張斥候而已。</p>

    <p class="origin">齊遣蘭陵王長恭、大將軍斛律光救洛陽，畏周兵之強，未敢進。齊主召幷州刺史段韶，謂曰：「洛陽危急，今欲遣王救之。突厥在北，復須鎭禦，如何？」<span class="note">復，扶又翻。</span>對曰：「北虜侵邊，事等疥癬。今西鄰闚逼，乃腹心之病，請奉詔南行。」齊主曰：「朕意亦爾。」乃令命韶督精騎一千發晉陽。<span class="note">騎，奇寄翻。</span>丁巳，齊主亦自晉陽赴洛陽。</p>

    <p class="origin"><span class="number">30</span>己未，齊太宰平原靖翼王淹卒。</p>

    <p class="origin"><span class="number">31</span>段韶自晉陽行，五日濟河，會連日陰霧，壬戌，韶至洛陽，帥帳下三百騎，與諸將登邙阪，觀周軍形勢。<span class="note">邙阪，北邙之阪也。帥，讀曰率。</span>至太和谷，與周軍遇，韶卽馳告諸營，追集騎士，結陳以等之。<span class="note">陳，讀曰陣；下光陳同。</span>韶爲左軍，蘭陵王長恭爲中軍，斛律光爲右軍。周人不意其至，皆忷懼。<span class="note">忷，許拱翻。</span>韶遙謂周人曰：「汝宇文護纔得其母，遽來爲寇，何也？」周人曰：「天遣我來，有何可問！」韶曰：「天道賞善罰惡，當遣汝送死來耳！」</p>

    <p class="origin">周人以步兵在前，上山逆戰。<span class="note">上北邙逆齊兵與戰。上，時掌翻。</span>韶且戰且卻以誘之；<span class="note">誘，音酉。</span>待其力弊，然後下馬擊之。周師大敗，一時瓦解，投墜溪谷死者甚衆。</p>

    <p class="origin">蘭陵王長恭以五百騎突入周軍，遂至金墉城下。城上人弗識，長恭免冑示之面，乃下弩手救之。周師在城下者亦解圍遁去，委棄營幕，自邙山至穀水，<span class="note">《水經》：穀水出弘農澠池縣墦塚林穀陽谷，東北過穀城縣北，又東過河南縣北，東南入于洛。</span>三十里中，軍資器械，彌滿川澤。唯齊公憲、達奚武及庸忠公王雄在後，勒兵拒戰。<span class="note">《諡法》：危身奉上曰忠。</span></p>

    <p class="origin">王雄馳馬衝斛律光陳，光退走，雄追之。光左右皆散，唯餘一奴一矢。<span class="note">『鄒：奴，通「弩」。』</span>雄按矟不及光者丈餘，<span class="note">矟，色角翻。</span>謂光曰：「吾惜爾不殺，當生將爾見天子。」光射雄中額，雄抱馬走，至營而卒。<span class="note">射，而亦翻。中，竹仲翻。卒，子恤翻。</span>軍中益懼。</p>

    <p class="origin">齊公憲拊循督勵，衆心小安。至夜，收軍，憲欲待明更戰。達奚武曰：「洛陽軍散，人情震駭，若不因夜速還，明日欲歸不得。武在軍久，備見形勢；公少年未經事，<span class="note">少，詩照翻。</span>豈可以數營士卒委之虎口乎！」乃還。權景宣亦棄豫州走。</p>

    <p class="origin">丁卯，齊主至洛陽。己巳，以段韶爲太宰，斛律光爲太尉，蘭陵王長恭爲尚書令。<span class="note">賞戰勝之功也。</span>壬申，齊主如虎牢，遂自滑臺如黎陽，丙子，至鄴。</p>

    <p class="origin">楊忠引兵出沃野，應接突厥，軍糧不給，諸軍憂之，計無所出。忠乃招誘稽胡酋長咸在坐，<span class="note">此稽胡與離石稽胡同種，散居銀、夏之間。誘，音酉。酋，慈秋翻。長，知兩翻。坐，徂臥翻。</span>詐使河州刺史王傑勒兵鳴鼓而至，曰：「大冢宰已平洛陽，欲與突厥共討稽胡之不服者。」坐者皆懼，忠慰諭而遣之。於是諸胡相帥饋輸，軍糧塡積。屬周師罷歸，忠亦還。<span class="note">帥，讀曰率。屬，之欲翻。</span></p>

    <p class="origin">晉公護本無將略，是行也，又非本心，故無功，<span class="note">兵出無名，事故不成，其宇文護之謂乎！將，卽亮翻。</span>與諸將稽首謝罪。周主慰勞罷之。<span class="note">稽，音啓。勞，力到翻。</span></p>

    <p class="origin"><span class="number">32</span>是歲，齊山東大水，飢死者不可勝計。<span class="note">勝，音升。</span></p>

    <p class="origin"><span class="number">33</span>宕昌王梁彌定屢寇周邊，周大將軍田弘討滅之，以其地置宕州。<span class="note">宕州在長安西南一千六百五十六里。宕，徒浪翻。</span></p>

    <p class="reign-title">六年<span class="note"><span class="note1">（乙酉、五六五）</span></span></p>

    <p class="origin"><span class="number">1</span>春，正月，癸卯，齊以任城王湝爲大司馬。<span class="note">湝，戶皆翻，又音皆。任，音壬。</span></p>

    <p class="origin"><span class="number">2</span>齊主如晉陽。</p>

    <p class="origin"><span class="number">3</span>二月，辛丑，周遣陳公純、許公貴、神武公竇毅、南陽公楊荐等<span class="note">魏收《志》：朔州有神武郡，領尖山、樹頹二縣。《水經註》：樹頹水出沃陽縣東山下，西南流，右合誥升爰水。其水左合中陵川。後魏置神武郡於神武川，治尖山縣。隋爲神武縣，屬馬邑郡。薦，在甸翻。</span>備皇后儀衞行殿，幷六宮百二十人，詣突厥可汗牙帳逆女。<span class="note">『鄒：逆女，迎親也。《說文》：逆，迎也。關東曰逆，關西曰迎。』</span>毅，熾之兄子也。<span class="note">熾時爲柱國。周主旣誅宇文護，以爲太傅。</span></p>

    <p class="origin"><span class="number">4</span>丙寅，周似柱國安武公李穆爲大司空，綏德公陸通爲大司寇。<span class="note">李穆、陸通，皆縣公也。《五代志》：襄陽郡舊有安武縣，西魏倂爲南漳縣。雕陰郡有綏德縣，西魏置。</span></p>

    <p class="origin"><span class="number">5</span>壬申，周主如岐州。</p>

    <p class="origin"><span class="number">6</span>夏，四月，甲寅，以安成王頊爲司空。</p>

    <p class="origin">頊以帝弟之重，勢傾朝野。直兵鮑僧叡，恃頊勢爲不法，<span class="note">自秦以來，王公府皆有直兵。</span>御史中丞徐陵爲奏彈之，從南臺官屬引奏案而入。<span class="note">御史臺爲南臺。</span>上見陵章服嚴肅，爲斂容正坐。<span class="note">爲，于僞翻；下上爲同。</span>陵進讀奏版，時頊在殿上侍立，仰視上，流汗失色。陵遣殿中御史引頊下殿。<span class="note">殿中侍御史，居殿中察非法，故使之引頊下殿。</span>上爲之免頊侍中、中書監。朝廷肅然。</p>

    <p class="origin"><span class="number">7</span>丙<span class="note5">『嚴：「丙」改「戊」。』</span>午，齊大將軍東安王婁叡坐事免。</p>

    <p class="origin"><span class="number">8</span>齊著作郞祖珽，有文學，多技藝，而疏率無行。<span class="note">珽，它鼎翻。技，渠綺翻。行，下孟翻。</span>嘗爲高祖中外府功曹，<span class="note">高歡都督中外諸軍事，以珽爲府功曹。</span>因宴失金叵羅，<span class="note">叵羅，盃<img alt="" class="ytz" src="../images/00038.gif"/>之屬。叵，普火翻。『鄒：<img alt="" class="ytz" src="../images/00038.gif"/>，《玉篇》：同琖。《說文》：琖，玉爵也。』</span>於珽髻上得之；又坐詐盜官粟三千石，鞭二百，配甲坊。<span class="note">珽與令史李雙、倉督成祖等作晉州啓請粟三千石，珽代功曹趙彥深宣敎給之。事覺，鞭配。</span>顯祖時，珽爲祕書丞，盜《華林遍略》，及有他贓，當絞，除名爲民。<span class="note">《華林遍略》，梁武帝集諸學士所撰也。南人持至鄴下賣之，高澄集書吏，一日一夜寫畢，退還其本。珽盜《遍略》數帙，質錢樗蒲，重以得罪。至顯祖時，又盜《遍略》一部，及擬補令史十餘人，皆有受，由是除名。</span>顯祖雖僧其數犯法，而愛其才伎，令直中書省。<span class="note">伎，渠綺翻。</span></p>

    <p class="origin">世祖爲長廣王，珽爲胡桃油獻之，<span class="note">珽善爲胡桃油，以塗畫。</span>因言「殿下有非常骨法。孝徵夢殿下乘龍上天。」<span class="note">孝徵，祖珽字也。是時人多以字行。上，時掌翻。</span>王曰：若然，當使兄大富貴。」及卽位，擢拜中書侍郞，遷散騎常侍。與和士開共爲姦諂。</p>

    <p class="origin">珽私說士開曰：「君之寵幸，振古無比。<span class="note">振古，猶云自古也。說，式芮翻；下宜說、微說同。</span>宮車一日晚駕，<span class="note">晚，晏也，義與晏駕同。</span>欲何以克終？」士開因從問計。珽曰：「宜說主上云：『文襄、文宣、孝昭之子，俱不得立，今宜令皇太子早踐大位，以定君臣之分。』<span class="note">踐，慈演翻。分，扶問翻。</span>若事成，中宮、少主必皆德君，此萬全計也。請君微說主上令粗解，<span class="note">少，詩照翻。粗，坐五翻。解，戶買翻，曉也。</span>珽當自外上表論之。」士開許諾。</p>

    <p class="origin">會有彗星見。<span class="note">彗，祥歲翻。見，賢遍翻。</span>太史奏云：「彗，除舊布新之象，當有易主。」珽於是上書言：「陛下雖爲天子，未爲極貴，宜傳位東宮，且以上應天道。」幷上魏顯祖禪子故事。<span class="note">見一百三十二卷宋明帝泰始六年。是上、倂上，時掌翻；下公上同。</span>齊主從之。</p>

    <p class="origin">丙子，使太宰段韶持節奉皇帝璽綬，傳位於太子緯。太子卽皇帝位於晉陽宮，<span class="note">諱緯，字仁綱，武成帝之長子也。璽，斯氏翻。綬，音受。</span>大赦，改元天統。又詔以太子妃斛律氏爲皇后。於是羣公上世祖尊號爲太皇帝，軍國大事咸以聞。使黃門侍郞馮子琮、尚書左丞胡長督粲輔導少主，出入禁中，專典敷奏。子琮，胡后之妹夫也。</p>

    <p class="origin">祖珽拜祕書監，加儀同三司，大被親寵，<span class="note">被，皮義翻。</span>見重二宮。</p>

    <p class="origin"><span class="number">9</span>丁丑，齊以賀拔仁爲太師，侯莫陳相爲太保，馮翊王潤爲司徒，趙郡王叡爲司空，何南<span class="note5">『嚴：「南」改「間」。』</span>王孝琬爲尚書令。戊寅，以瀛州刺史尉粲爲太尉，斛律光爲大將軍，東安王婁叡爲太尉，<span class="note">尉粲、婁叡並爲太尉，此承《齊紀》之誤。按《尉粲傳》，粲爲太傅，當從之。婁叡封郡王。《五代志》：瑯邪郡沂水縣，舊置東安郡。</span>尚書僕射趙彥深爲左僕射。<span class="note">按《齊紀》，彥深自右僕射遷爲左僕射。</span></p>

    <p class="origin"><span class="number">10</span>五月，突厥遣使至齊，<span class="note">使，疏吏翻。</span>始與齊通。</p>

    <p class="origin"><span class="number">11</span>六月，己巳，齊主使兼散騎常侍王季高來聘。</p>

    <p class="origin"><span class="number">12</span>秋，七月，辛巳朔，日有食之。</p>

    <p class="origin"><span class="number">13</span>上遣都督程靈洗自鄱陽別道擊周迪，破之。迪與麾下十餘人竄于山穴中，日月浸久，從者亦稍苦之。<span class="note">從，才用翻。</span>後遣人潛出臨川市魚鮭，<span class="note">吳人總稱魚菜爲鮭，音戶皆翻。</span>臨川太守駱牙執之，令取迪自效，因使腹心勇士隨之入山。其人誘迪出獵，<span class="note">守，式又翻。誘，音酉。</span>勇士伏於道傍，出斬之。丙戌，傳首至建康。</p>

    <p class="origin"><span class="number">14</span>庚寅，周主如秦州；八月丙子，還長安。</p>

    <p class="origin"><span class="number">15</span>己卯，立皇子伯固爲新安王，伯恭爲晉安王，伯仁爲廬陵王，伯義爲江夏王。<span class="note">夏，戶雅翻。</span></p>

    <p class="origin"><span class="number">16</span>冬，十月，辛亥，周以函谷關城爲通洛防，以金州刺史賀若敦爲中州刺史，鎭函容。<span class="note">《五代志》：河南郡新安縣，後周置中州。杜佑曰：在今洛州新安縣東。</span></p>

    <p class="origin">敦恃才負氣，顧其流輩皆爲大將軍，敦獨未得，兼以湘州之役，全軍而返，謂宜受賞，翻得除名，<span class="note">事見上卷元年、二年。</span>對臺使出怨言。<span class="note">使，疏吏翻。</span>晉公護怒，徵還，逼令自殺。臨死，謂其子弼曰：「吾志平江南，今而不果，汝必成吾志。吾以舌死，汝不可不思。」因引錐刺弼舌出血以誡之。<span class="note">刺，七亦翻。弼能從父之志而取江南，不能守父之戒而保其身。</span></p>

    <p class="origin"><span class="number">17</span>十一月，癸未，齊太上皇至鄴。</p>

    <p class="origin"><span class="number">18</span>齊世祖之爲長廣王也，數爲顯祖所捶，<span class="note">數，所角翻。捶，止橤翻。</span>心常銜之。顯祖每見祖珽，常呼爲賊，故珽亦怨之；且欲求媚於世祖，乃說世祖曰：「文宣狂暴，何得稱『文』？旣非創業，何得稱『祖』？若文宣爲祖，陛下萬歲後當何所稱？」帝從之。己丑，改諡太祖獻武皇帝，<span class="note5">『章：十二行本「帝」下有「爲神武皇帝」五字；乙十一行本同；孔本同；退齋校同。』</span>廟號高祖，獻明皇后爲武明皇后。令有司更議文宣諡號。<span class="note">說，式芮翻。更，工衡翻。諡，神至翻。</span></p>

    <p class="origin"><span class="number">19</span>十二月，乙卯，封皇子伯禮爲武陵王。</p>

    <p class="origin"><span class="number">20</span>壬戌，齊上皇如晉陽。</p>

    <p class="origin"><span class="number">21</span>庚午，齊改諡文宣皇帝爲景烈皇帝，廟號威宗。<span class="note">《諡法》：布義行剛曰景；有功安民曰烈；猛以強果曰威；有威可畏曰威；以刑服遠曰威。</span></p>

    <p class="reign-title">天康元年<span class="note"><span class="note1">（丙戌、五六六）</span>是年二月改元。</span></p>

    <p class="origin"><span class="number">1</span>春，正月，己卯，日有食之。</p>

    <p class="origin"><span class="number">2</span>癸未，周大赦，改元天和。</p>

    <p class="origin"><span class="number">3</span>辛卯，齊主祀圜丘；癸巳，祫太廟。<span class="note">《五代志》：齊制：圜丘方澤，並三年一祭，謂之禘祀。圜丘則以蒼璧束帛。正月上辛，祀昊天下帝。太廟則春祠，夏禴，秋嘗，冬烝，皆以孟月，幷臘凡五祭。三年一禘，于年一祫，謂之殷祭。</span></p>

    <p class="origin"><span class="number">4</span>丙申，齊以吏部尚書尉瑾爲右僕射。</p>

    <p class="origin"><span class="number">5</span>己亥，周主耕藉田。<span class="note">藉，在亦翻。</span></p>

    <p class="origin"><span class="number">6</span>庚子，齊主如晉陽。</p>

    <p class="origin"><span class="number">7</span>周遣小載師杜杲來聘。<span class="note">《周禮》：載師，掌任土之法，以物地事，授地職而待其政令，屬地官。其官有上士二人，中士四人，而無大、小之別。《五代志》：後周置載師，掌任土之法，辯夫家田里之數，會六畜車乘之稽，審賦役斂弛之節，制畿疆脩廣之役，頒施惠之要，審牧產之政。</span></p>

    <p class="origin"><span class="number">8</span>二月，庚戌，齊上皇還鄴。</p>

    <p class="origin"><span class="number">9</span>丙子，大赦，改元。<span class="note">改元天康。</span></p>

    <p class="origin"><span class="number">10</span>三月，己卯，以安成王頊爲尚書令。</p>

    <p class="origin"><span class="number">11</span>丙午，周主祀南郊。夏，四月，辛亥，大雩。</p>

    <p class="origin"><span class="number">12</span>上不豫，臺閣衆事，並令尚書僕射到仲舉、五兵尚書孔奐共決之。奐，琇之之曾孫也。<span class="note">孔琇之見一百三十九卷齊明帝建武元年。琇，音秀。</span>疾篤，奐、仲舉與司空·尚書令·揚州刺史安成王頊、吏部尚書袁樞、中書舍人劉師知入侍醫藥。樞，君正之子也。<span class="note">袁君正見一百六十三卷梁武帝太清三年。</span>太子伯宗柔弱，上憂其不能守位，謂頊曰：「吾欲遵太伯之事。」<span class="note">言以天下讓也。</span>頊拜伏泣涕，固辭。上又謂仲舉、奐等曰：「今三方鼎峙，四海事重，宜須長君。<span class="note">長，知兩翻。</span>朕欲近則晉成，遠隆殷法，<span class="note">晉成帝立母弟爲嗣，事見九十七卷咸康八年。殷法，兄死弟及。</span>卿等宜遵此意。」孔奐流涕對曰：「陛下御膳違和，痊復非久。<span class="note">痊，愈也；復，謂復初。痊，且緣翻。</span>皇太子春秋鼎盛，聖德日躋。<span class="note">毛萇曰：躋，升也。鄭玄曰：言日進也。</span>安成介弟之尊，足爲周旦。若有廢立之心，臣等愚，誠不敢聞詔。」上曰：「古之遺直，復見於卿。」<span class="note">復，扶又翻。</span>乃以奐爲太子詹事。</p>

    <p class="comment">臣光曰：夫人臣之事君，宜將順其美，正救其惡。<span class="note">《孝經》記夫子之言。</span>孔奐在陳，處腹心之重任，<span class="note">處，昌呂翻。</span>決社稷之大計，茍以世祖之言爲不誠，則當如竇嬰面辯，袁盎廷爭，<span class="note">竇嬰事見十六卷漢景帝三年。袁盎事見十二年。爭，讀曰諍。</span>防微杜漸以絕覬覦之心。<span class="note">覬，音冀。覦，音俞。</span>以爲誠邪，<span class="note">邪，音耶。</span>則當請明下詔書，宣告中外，使世祖有宋宣之美，高宗無楚靈之惡。<span class="note">《左傳》：宋宣公舍其子與夷而立其弟穆公。穆公卒，捨其子馮而立與夷。君子曰：「宋宣公可謂知人矣，立穆公，其子饗之。」楚康王有疾，其弟圍入問王疾，縊而弒之，遂殺其二子幕及平夏而自立，是爲靈王。</span>不然，謂太子嫡嗣，不可動搖，欲保輔而安全之，則當盡忠竭節，<span class="note5">『章：十二行本「節」下有「以死繼之」四字；乙十一行本同；孔本同；張校同；退齋校同。』</span>如晉之荀息，趙之肥義。<span class="note">《左傳》：晉獻公有疾，屬其子奚齊於荀息。息曰：「臣竭其股肱之力，繼之以死。」公薨，里克殺奚齊。荀息將死之。人曰：「不如立卓子而輔之。」荀息立卓子以葬獻公。里克殺卓子，荀息死之。肥義事見卷四周赧王二十年。</span>柰何於君之存，則逆探其情而求合焉；<span class="note">探，吐南翻。</span>及其旣沒，則權臣移國而能救，嗣主失位而不能死！斯乃姦諛之尤者，而世祖謂之遺直，以託六尺之孤，豈不悖哉！<span class="note">悖，蒲內翻。</span></p>

    <p class="origin"><span class="number">13</span>癸酉，上殂。<span class="note">殂，祚于翻。</span></p>

    <p class="origin">上起自艱難，知民疾苦。性明察儉約，每夜刺閨取外事分判者，前後相續。<span class="note">以錐薾物曰刺；閨，宮中小門也。就閨中刺史取外事，故曰「刺閨」。刺，七賜翻。</span>敕傳更籤於殿中者，<span class="note">『鄒：更籤，報更之竹籤。』</span>必投籤於階石之上，令鎗然有聲，<span class="note">更，工衡翻。更籤，更籌也。鎗，楚庚翻。</span>曰：「吾雖眠，亦令驚覺。」<span class="note">覺，古孝翻。</span></p>

    <p class="origin">太子卽位，大赦。五月，己卯，尊皇太后曰太皇太后，皇后曰皇太后。</p>

    <p class="origin"><span class="number">14</span>乙酉，齊以兼尚書左僕射武興王普爲尚書令。</p>

    <p class="origin"><span class="number">15</span>吐谷渾龍涸王莫昌帥部落附于周，以其地爲扶州。<span class="note">《五代志》：同昌郡嘉誠縣，後周置縣，幷龍涸郡及扶州總管府。吐，從暾入聲。谷，音浴。帥，讀曰率。</span></p>

    <p class="origin"><span class="number">16</span>庚寅，以安成王頊爲驃騎大將軍、司徒、錄尚書、都督中外諸軍事。<span class="note">頊，吁玉翻。驃，匹妙翻。騎，奇寄翻。</span>丁酉，以中軍大將軍、開府儀同三司徐度爲司空，以吏部尚書袁樞爲左僕射，吳興太守沈欽爲右僕射，<span class="note">守，式又翻。</span>御史中丞徐陵爲吏部尚書。</p>

    <p class="origin">陵以梁末以來，選授多濫，乃爲書示衆曰：「梁元帝承侯景之凶荒，王太尉接荊州之禍敗，<span class="note">王太尉，謂僧辯也。荊州禍敗，謂江陵陷沒也。</span>故使官方，窮此紛雜。<span class="note">方，法也。窮，極也。</span>永安之時，<span class="note">《南史徐陵傳》作「永定」。永定，高祖受禪初元也，當從之。</span>聖朝草創，白銀難得，黃札易營，<span class="note">朝，直遙翻。易，以豉翻。</span>權以官階，代於錢絹。致令員外、常侍，路上比肩；諮議、參軍，市中無數。豈是朝章固應如此！<span class="note">朝，直遙翻。</span>今衣冠禮樂，日富年華，<span class="note">謂一日富於一日，一年華於一年也。</span>何可猶作舊意<span class="note5">『退：「意」作「章」。』</span>非理望也！」衆咸服之。</p>

    <p class="origin"><span class="number">17</span>己亥，齊立上皇子弘爲齊安王，仁固爲北平王，仁英爲高平王，仁光爲淮南王。</p>

    <p class="origin"><span class="number">18</span>六月，齊遣兼散騎常侍韋道儒來聘。<span class="note">散，悉亶翻。騎，奇寄翻。</span></p>

    <p class="origin"><span class="number">19</span>丙寅，葬文皇帝于永寧陵，廟號世祖。</p>

    <p class="origin"><span class="number">20</span>秋，七月，戊寅，周築武功等諸城以置軍士。<span class="note">武功，卽漢扶風武功縣。《周紀》：築武功、郿、斜谷、武都、留谷、津坑諸城。</span></p>

    <p class="origin"><span class="number">21</span>丁酉，立妃王氏爲皇后。<span class="note">臨海王立后。</span></p>

    <p class="origin"><span class="number">22</span>八月，齊上皇如晉陽。</p>

    <p class="origin"><span class="number">23</span>周信州蠻冉令賢、向五子王等據巴峽反，<span class="note">巴峽，在巴郡巴縣，有明月、廣德等峽，亦謂之三峽。</span>攻陷白帝，黨與連結二千餘里。周遣開府儀同三司元契、趙剛等前後討之，終不克。九月，詔開府儀同三司陸騰督開府儀同三司王亮、司馬裔討之。</p>

    <p class="origin">騰軍于湯口，<span class="note">《水經》：江水自朐䏰縣東逕瞿巫灘，左則湯溪水注之，謂之湯口。</span>令賢於江南據險要，置十城，遠結涔陽蠻爲聲援，<span class="note">涔，鉏簪翻。丁度曰：涔陽渚在郢中。此蓋荊州蠻也。又《水經》：涔水出漢中南鄭縣東南旱山，東北流，逕成固縣南城北，北至沔陽縣，南入于沔。《水經》又曰：涔水出作唐縣西北天門郡界，東南流，注于澧水。《九域志》：江陵府公安縣有涔陽鎭。此涔陽當從《九域志》。</span>自帥精卒固守水邏城。<span class="note">帥，讀曰率。邏，郞佐翻。</span>騰召諸將問計，皆欲先取水邏，後攻江南。騰曰：「令賢內恃水邏金湯之固，外託涔陽輔車之援，資糧充實，器械精新。以我懸軍，攻其嚴壘，脫一戰不克，更成其氣。不如頓軍湯口，先取江南，翦其羽毛，然後進軍水邏，此制勝之術也。」乃還<span class="note5">『章：十二行本「還」作「遣」；乙十一行本同；孔本同；退齋校同。』</span>王亮帥衆渡江，旬日，拔其八城，捕虜及納降各千計。遂間募驍勇，<span class="note">「間」當作「簡」。驍，堅堯翻。</span>數道進攻水邏。蠻帥冉伯犂、冉安西素與令賢有仇，騰說誘，賂以金帛，使爲鄕導。<span class="note">帥，讀曰率。說，式芮翻。鄕，讀曰嚮。</span>水邏之旁有石勝城，令賢使其兄子龍眞據之。騰密誘龍眞，龍眞遂以城降。水邏衆潰，斬首萬餘級，捕虜萬餘口。令賢走，追獲，斬之。騰積骸於水邏城側爲京觀。是後羣蠻望之，輒大哭，不敢復叛。<span class="note">觀，古玩翻。復，扶又翻。</span></p>

    <p class="origin">向五子王據石墨城，使其子寶勝據雙城。<span class="note">今歸州巴東縣，北臨大江，有鐵槍頭，長數丈，經數百年不損，目曰「向王槍」，蓋諸向所據處也。</span>水邏旣平，騰頻遣諭之，猶不下。進擊，皆擒之，盡斬諸向酋長，捕虜萬餘口。<span class="note">酋，慈秋翻。長，知兩翻。</span></p>

    <p class="origin">信州舊治白帝，騰徙之於八陳灘北，<span class="note">諸葛亮壘石爲八陣於魚復平沙之上，今謂之八陣磧。《夔州圖經》云：八陣磧在奉節縣西南七里。又云：在永安宮南一里。渚下平磧，上聚細石爲之，各高五丈，皆碁布相當。中間相去九尺，正中開南北巷，悉廣五尺，凡六十四聚。或爲人散亂，及爲夏水所沒，水退則依然如故。又有二十四聚，作兩層，其後每層各十二聚。陳，讀曰陣。</span>以司馬裔爲信州刺史。</p>

    <p class="origin">小吏部隴西辛昂，<span class="note">周旣建六官，以六部分屬六官，小吏部屬天官。</span>奉使梁、益，且爲騰督軍糧。<span class="note">使，疏吏翻；下同。爲，于僞翻。</span>時臨、信、楚、合等州，民多從亂，<span class="note">《五代志》：巴東郡臨江縣，後周置臨州。巴郡，梁置楚州。涪陵郡，西魏置合州、唐改臨州爲忠州。</span>昂諭以禍福，赴者如歸。乃令老弱負糧，壯夫拒戰，咸樂爲用。<span class="note">樂，音洛。</span>使還，會巴州萬榮郡民反，<span class="note">《五代志》：清化郡，梁置巴州，所領永穆縣，舊置萬榮郡。《唐志》：永穆縣屬通州，我朝改通州爲達州。</span>攻圍郡城，遏絕山路。昂謂其徒曰：「凶狡猖狡，若待上聞，孤城必陷。茍利百姓，專之可也。」遂募通、開二州，<span class="note">《五代志》：通川郡，梁置萬州，西魏曰通川。所領西流縣，後魏之漢興縣也，西魏置開州；唐省西流縣入盛山縣。杜佑曰：通州，漢宕渠之地，梁於此置萬州，以州內地萬餘頃，故以爲名；西魏改通州，以居四達之地。</span>得三千人。倍道兼行，出其不意，直趣賊壘。<span class="note">趣，七喻翻。</span>賊以爲大軍至，望風瓦解，一郡獲全。周朝嘉之，以爲渠州刺史。<span class="note">《五代志》：宕渠郡，梁置渠州。朝，直遙翻。</span></p>

    <p class="origin"><span class="number">24</span>冬，十月，齊以侯莫陳相爲太傅，任城王湝爲太保，婁叡爲大司馬，馮翊王潤爲太尉，開府儀同三司韓祖念爲司徒。</p>

    <p class="origin"><span class="number">25</span>庚申，帝享太廟。</p>

    <p class="origin"><span class="number">26</span>十一月，乙亥，周遣使來弔。<span class="note">使，疏吏翻。</span></p>

    <p class="origin"><span class="number">27</span>丙戌，周主行視武功等新城；<span class="note">行，下孟翻。</span>十二月，庚申，還長安。</p>

    <p class="origin"><span class="number">28</span>齊河間王孝琬怨執政，<span class="note">怨讒殺其兄孝瑜也。</span>爲草人而射之。<span class="note">射，而亦翻。</span>和士開、祖珽譖之於上皇曰：「草人以擬聖躬也。又，前突厥至幷州，孝琬脫兜鍪扺地，<span class="note">扺，諸氏翻，側擊也；《北齊書》作「抵」，丁禮翻。</span>云：『我豈老嫗，須著此物！』此言屬大家也。<span class="note">嫗，威遇翻。著，陟略翻。屬，之欲翻。比時已謂天子爲「大家」，言比上皇於婦人。</span>又，魏世謠言：『河南種穀河北生，白楊樹上金雞鳴。』河南、北者，河間也。孝琬將建金雞大赦耳。」<span class="note">《五代志》曰：後齊赦日，武庫令設金雞及鼓於闕門外之右，集囚於闕前，撾鼓千聲，釋焉。《爾雅翼》曰：《海中星占》曰：天雞聲動爲有赦。故後魏、北齊赦日，皆設金雞揭于竿。</span>上皇頗惑之。</p>

    <p class="origin">會孝琬得佛牙，置第內，夜有光。上皇聞之，使搜之，得塡庫矟幡數百，<span class="note">塡，讀曰鎭。矟，色角翻。</span>上皇以爲反具，收訊。諸姬有陳氏者，無寵，誣孝琬云：「孝琬常畫陛下像而哭之」，其實世宗像也。<span class="note">孝琬父澄，諡文襄皇帝，廟號世宗。</span>上皇怒，使武衞赫連輔玄倒鞭撾之。<span class="note">倒鞭者，執小頭，以大頭撾之。</span>孝琬呼叔。上皇曰：「何敢呼我爲叔！」孝琬曰：「臣神武皇帝嫡孫，文襄皇帝嫡子，魏孝靜皇帝之甥，何爲不得呼叔！」上皇愈怒，折其兩脛而死。<span class="note">折，而設翻。</span></p>

    <p class="origin">安德王延宗哭之，淚赤。<span class="note">延宗亦文襄之子，幼爲文宣所養，問：「欲作何王？」對曰：「欲作衝天王。」文宣問楊愔。愔曰：「天下無此郡名，願使安於德。」乃封安德王。淚赤者，泣盡而繼之以血也。魏中興初，分樂陵，置安德郡。</span>又爲草人，鞭而訊之曰：「何故殺我兄？」奴告之，上皇覆延宗於地，馬鞭鞭之二百，幾死。<span class="note">幾，居依翻。</span></p>

    <p class="origin"><span class="number">29</span>是歲，齊賜侍中、中書監元文遙姓高氏，<span class="note">文遙，孝昭帝之后黨也。</span>頃之，遷尚書左僕射。</p>

    <p class="origin">魏末以來，縣令多用廝役，<span class="note">廝，音斯，今相傳讀從詵入聲。</span>由是士流恥爲之。文遙以爲縣令治民之本，<span class="note">治，直之翻。</span>遂請革選，<span class="note">革，更改也。</span>密擇貴遊子弟，發敕用之；猶恐其披訴，悉召之集神武門，令趙郡王叡宣旨唱名，厚加尉諭而遣之。齊之士人爲縣自此始。</p>
  </div>
</body>
</html>
