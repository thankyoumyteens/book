<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>資治通鑑胡註/卷230精校</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="7124O0-dd06aca2e1454143a1600e3061395217" class="calibre3">
<div class="calibre4">
<h2 id="sigil_toc_id_202" title="唐紀四十六" class="sigil_not_in_toc"><span class="ji1">唐紀四十六</span><span class="note4">起閼逢困敦<span class="note1">（甲子）</span>二月，盡四月，不滿一年。</span></h2>

    <p class="emperor"><b class="calibre6">德宗神武聖文皇帝五</b></p>

    <p class="reign-title">興元元年<span class="note"><span class="note1">（甲子、七八四）</span></span></p>

    <p class="origin"><span class="number">1</span>二月，戊申，詔贈段秀實太尉，謐曰忠烈，厚恤其家。<span class="note">段秀實死節事見二百二十八卷建中四年。謐，神至翻。</span>時賈隱林已卒，贈左僕射，賞其能直言也。<span class="note">卒，子恤翻。射，寅謝翻。直言事見上卷上年。</span></p>

    <p class="origin"><span class="number">2</span>李希烈將兵五萬圍寧陵，引水灌之；濮州刺史劉昌以三千人守之。<span class="note">將，卽亮翻，又音如字。濮，博木翻。李希烈自建中四年攻寧陵。</span></p>

    <p class="origin">滑州刺史李澄密遺使請降，<span class="note">李澄降賊見上卷上年。使，疏吏翻。降，戶江翻。</span>上許以澄爲汴滑節度使。澄猶外事希烈；希烈疑之，遣養子六百人戍白馬，<span class="note">汴，皮變翻。白馬，滑州治所。</span>召澄共攻寧陵。澄至石柱，使其衆陽驚，燒營而遁。又諷養子令剽掠，<span class="note">令，力丁翻。剽，匹妙翻；下同。</span>澄悉收斬之，以白希烈，希烈無以罪也。</p>

    <p class="origin">劉昌守寧陵，凡四十五日不釋甲。韓滉遺其將王栖曜將兵助劉洽拒希烈，栖曜以強弩數千游汴水，夜，入寧陵城。<span class="note">滉，呼廣翻；將，卽亮翻。將兵之將，音同上。《考異》曰：《新書柏良器傳》曰：「食器爲武衞中郞將，以兵隸浙西。希烈圍寧陵，遏水灌之，親令軍中明日拔城。良器以救兵至，擇弩手善游者沿河渠夜入，及旦，伏弩發，乘城者皆死。」疑韓滉遣栖曜及良器同救寧陵，《舊栖曜傳》曰：「將強弩數千夜入寧陵。」與此共是一事。今參取之。</span>明日，從城上射希烈，<span class="note">射，而亦翻。</span>及其坐幄，<span class="note">坐，才臥翻。</span>希烈驚曰：「宣、潤弩手至矣！」遂解圍去。</p>

    <p class="origin"><span class="number">3</span>朱泚<span class="note5">『章：十二行本「泚」下有「旣」字；乙十一行本同。』</span>自奉天敗歸，<span class="note">事始見上卷建中四年。泚，且禮翻，又音此。</span>李晟謀取長安。劉德信與晟俱屯東渭橋，<span class="note">劉德信屯東渭橋，事始見二百二十八卷建中四年。晟，成正翻。</span>不受晟節制；晟因德信至營中，數以滬澗之敗及所過剽掠之罪，斬之；<span class="note">數，所具翻，又所主翻。滬，侯古翻。剽，匹妙翻。滬澗之敗見二百二十八卷建中四年。是年十一月，旣加李晟神策行營節度，劉德信可得而不受節制乎！況又有敗軍及剽掠之罪，斬之宜矣。</span>因以數騎馳入德信軍，勞其衆，<span class="note">勞，力到翻。騎，奇寄翻。</span>無敢動者，遂幷將之，軍勢益振。<span class="note">將，卽亮翻，又音如字。</span></p>

    <p class="origin">李懷光旣脅朝廷逐盧<img alt="" class="ytz" src="../images/00061.gif"/>等，<span class="note">事見上卷上年。朝，直遙翻。</span>內不自安，遂有異志。又惡李晟獨當一面，<span class="note">惡，烏路翻；下同。</span>恐其成功，奏請與晟合軍；詔許之。晟與懷光會于咸陽西陳濤斜，築壘未畢，<span class="note">壘，魯水翻。</span>泚衆大至。晟謂懷光曰：「賊若固守宮苑，<span class="note">宮苑，謂宮城及苑城也。</span>或曠日持久，未易攻取；<span class="note">易，以豉翻。</span>今去其巢穴，敢出求戰，此天以賊賜明公，不可失也！」懷光曰：「軍適至，馬未秣，士未飯，<span class="note">飯，扶晚翻。</span>豈可遽戰邪！」<span class="note">邪，音耶。</span>晟不得已乃就壁。晟每與懷光同出軍，懷光軍士多掠人牛馬，晟軍秋豪不犯。懷光軍士惡其異已，分所獲與之，晟軍終不敢受。</p>

    <p class="origin">懷光屯咸陽累月，逗留不進；<span class="note">逗，音豆。《考異》曰：《實錄》云：「懷光堅壁自守，凡八十餘日。」按懷光以十一月癸巳解奉天圍，李晟以二月戊申徒東渭橋，其間纔七十六日。《實錄》所言，謂懷光奔河中以前耳。今但云累月。</span>上屢遣中使趣之，<span class="note">使，疏吏翻。趣，讀曰促。</span>辭以士卒疲弊，且當休息觀釁。諸將數勸之攻長安，<span class="note">將，卽亮翻。數，所角翻；下同。</span>懷光不從，密與未泚通謀。<span class="note5">『章：十二行本「謀」下有「事跡頗露」四字；乙十一行本同；孔本同；張校同；退齋校同。』泚，且禮翻；又音此。</span>李晟屢奏，恐其有變，爲所倂，請移軍東渭橋；<span class="note">晟，成正翻。李懷光旣有異謀，李晟與之連營於咸陽，有不能一息安者，其奏請移軍當也。然必歸東渭橋者，晟之本規也。蓋朱泚擁涇卒而據長安，其敗也必當西奔，晟以師自東逼之，所以開其走路耳。兵法，圍城爲之闕，此其近之。</span>上猶冀懷光革心，收其力用，寢晟奏不下。<span class="note">下，戶嫁翻。</span></p>

    <p class="origin">懷光欲緩戰期，且激怒諸軍，奏言：「諸軍糧賜薄，神策獨厚。厚薄不均，難以進戰。」上以財用方窘，<span class="note">窘，巨隕翻。</span>若糧賜皆比神策，則無以給之，不然，又逆懷光意，恐諸軍觖望；<span class="note">觖，古穴翻，怨望也。</span>乃遣陸贄詣懷光營宣慰，因召李晟參議其事。懷光意欲晟自乞減損，使失士心，沮敗其功，<span class="note">沮，在呂翻。敗，補邁翻。</span>乃曰：「將士戰鬬同而糧賜異，何以使之協力！」<span class="note">將，卽亮翻。</span>贄未有言，數顧晟。晟曰：「公爲元帥，得專號令；晟將一軍，受指蹤而已。<span class="note">數，所角翻。帥，所類翻。將，卽亮翻，又音如字。</span>至於增減衣食，公當裁之。」懷光默然，又不欲自減之，遂止。<span class="note">李晟之答懷光，氣和而辭正，故能伐其謀。</span></p>

    <p class="origin">時上遣崔漢衡詣吐蕃發兵，<span class="note">見上卷本年正月。吐，從暾入聲。</span>吐蕃相尚結贊<span class="note">相，息亮翻。</span>言：「蕃法發兵，以主兵大臣爲信；今制書無懷光署名，故不敢進。」上命陸贄諭懷光，懷光固執以爲不可，曰：「若克京城，吐蕃必縱兵焚掠，誰能遏之！ 此一害也。前有敕旨，募士卒克城者人賞百緡，彼發兵五萬，若援敕求賞，五百萬緡何從可得！此二害也。虜騎雖來，必不先進，勒兵自固，觀我兵勢，勝則從而分功，敗則從而圖變，譎詐多端，不可親信，此三害也。」<span class="note">李懷光雖欲養寇以自資，然其陳用吐蕃三害，其言亦各有理。緡，眉巾翻。騎，奇寄翻。譎，古穴翻。</span>竟不肯署敕；尚結贊亦不進軍。</p>

    <p class="origin">陸贄自咸陽遺，上言：「賊泚稽誅，保聚宮苑，<span class="note">上，時掌翻。還，從宣翻，又音如字。泚，且禮翻，又音此。朱泚自據長安，居白華殿，重兵多在苑中，故言保聚宮苑。</span>勢窮援絕，引日偷生。懷光總仗順之師，乘制勝之氣，<span class="note">謂醴泉之勝也。</span>鼓行芟翦，易若摧枯，<span class="note">芟，所銜翻。易，以豉翻。</span>而乃寇奔不追，師老不用，諸帥每欲進取，懷光輒沮其謀。<span class="note">諸帥，課李晟、楊惠元等。帥，所類翻。沮，在呂翻。</span>據茲事情，殊不可解。<span class="note">解，戶買翻，曉也。</span>陛下意在全護，委曲聽從，觀其所爲，亦未知感。若不別務規略，漸思制持，惟以姑息求安，終恐變故難測。此誠事機危迫之秋也，固不可以尋常容易處之。<span class="note">易，弋豉翻。處，昌呂翻。</span>今李晟奏請移軍，適遇臣銜命宣慰，<span class="note">晟，成正翻。銜，戶緘翻。</span>懷光偶論此事，臣遂汎問所宜。懷光乃云：『李晟旣欲別行，某亦都不要藉。』<span class="note">要者，須其用；藉者，借其力。當時諸鎭有要藉宮，所以名宮之意亦如此。</span>臣猶慮有翻覆，因美其軍盛強。懷光大自矜誇，轉有輕晟之意。臣又從容問云：<span class="note">從，千容翻。</span>『回日，或聖旨顧問事之可否，決定何如？』懷光已肆輕言，不可中變，遂云：『恩命許去，事亦無妨。』<span class="note">言上已許李晟去咸陽，則其移軍於事體無妨也。</span>要約再三，<span class="note">要，一遙翻。</span>非不詳審，雖欲追悔，固難爲辭。伏望卽以李晟表出付中書，敕下依奏，<span class="note">敕下李晟，依其所奏也。下，戶嫁翻。</span>別賜懷光手詔，示以移軍事由。<span class="note">事由，猶言事因也。</span>其手詔大意云：『昨得李晟奏，請移軍城東以分賊勢。<span class="note">東渭橋在京城東，故云然。晟，成正翻。</span>朕本欲委卿商量，適會陸贄回奏云，見卿語及於此，仍言許去事亦無妨，遂敕本軍允其所請。』如此，則詞婉而直，理順而明，雖蓄異端，何由起怨！」上從之。</p>

    <p class="origin">晟自咸陽結陳而行，<span class="note">結陳而行，以防李懷光追掩。陳，讀曰陣。</span>歸東渭橋。時鄜坊節度使李建徽、神策行營節度使楊惠元猶與懷光聯營，陸贄復上奏曰：「懷光當管師徒，<span class="note">鄜，音膚。使，疏吏翻。復，扶又翻。上，時掌翻。當管，猶言見管也。</span>足以獨制兇寇；逗留未進，抑有他由。所患太強，不資傍助。比者又遣李晟、李建徽、楊惠元三節度之衆附麗其營，<span class="note">比，毗至翻，近也。</span>無益成功，祗足生事。何則？四軍接壘，羣帥異心，<span class="note">李晟、李建徽、楊惠元之軍及李懷光之軍爲四軍。帥，所類翻。</span>論勢力則懸絕高卑，<span class="note">言懷光之軍最強，懷光之官最高，相去懸絕。</span>據職名則不相統屬。<span class="note">言懷光，晟、建徽、惠元四人並爲節度使，各總一軍，不相統屬。</span>懷光輕晟等兵微位下而忿其制不從心，晟等疑懷光養寇蓄姦而怨其事多陵己；端居則互防飛謗，欲戰則遞恐分功，齟齬不和，<span class="note">齟，壯所翻。齬，偶許翻。</span>嫌釁遂構，俾之同處，必不兩全。<span class="note">處，昌呂翻。</span>強者惡積而後亡，弱者勢危而先覆，<span class="note">陸贄言李懷光、李建徽、楊惠元之禍敗，如燭照龜卜。</span>覆亡之禍，翹足可期！<span class="note">人立而翹一足則不能久。翹足可期者，言禍來之速也。</span>舊寇未平，新患方起，憂歎所切，實堪疚心！<span class="note">疚，病也。</span>太上消慝於未萌，<span class="note">太上，猶言極上也。慝，惡也。</span>其次救失於始兆，況乎事情已露，禍難垂成，<span class="note">難，乃旦翻。</span>委而不謀，何以寧亂！李晟見機慮變，先請移軍，<span class="note5">『章：十二行本「軍」下有「就東」二字；乙十一行本同；張校同，云無註本亦無。』</span>建徽、惠元勢轉孤弱，爲其吞噬，理在必然，<span class="note">晟，成正翻。噬，時制翻，啗也。</span>他日雖有良圖，亦恐不能自拔；拯其危急，唯在此時。<span class="note">拯，救也。</span>今因李晟願行，便遣合軍同往，託言晟兵素少，<span class="note">少，詩紹翻。</span>慮爲賊泚所邀，藉此兩軍迭爲掎角，<span class="note">泚，且禮翻。掎，居蟻翻。</span>仍先諭旨，密使促裝，詔書至營，卽日進路，懷光意雖不欲，然亦計無所施。是謂先人有奪人之心，<span class="note">《左傳》趙宣子之言。先，悉薦翻。</span>疾雷不及掩耳者也。<span class="note">《淮南子》之言。</span>解鬬不可以不離，救焚不可以不疾，理盡於此，惟陛下圖之。」上曰：「卿所料極善。然李晟移軍，懷光不免悵望，<span class="note">悵，丑亮翻，怨也。</span>若更遣建徽、惠元就東，<span class="note">謂自咸陽東就李晟也。</span>恐因此生辭，<span class="note">生辭，猶今人言生言語也。</span>轉難調息，<span class="note">調息，猶今人言調停也。</span>且更俟旬時。」<span class="note">旬時，猶言旬日也。</span></p>

    <p class="origin"><span class="number">4</span>辛酉，加王武俊同平章事兼幽州、盧龍節度使。<span class="note">欲使之討朱滔也。使，疏吏翻。</span></p>

    <p class="origin"><span class="number">5</span>李晟以爲：「懷光反狀已明，緩急宜有備，蜀、漢之路不可壅，<span class="note">此指漢蜀郡、漢中郡二郡大界而言。</span>請以裨將趙光銑等爲洋、利、劍三州刺史，<span class="note">三州，皆當入蜀之道之要。裨，賓彌翻。將，卽亮翻。洋，音祥。</span>各將兵五百以防未然。」<span class="note">將，音同上，又音如字。</span>上疑未決，欲親總禁兵幸咸陽，以慰撫爲名，趣諸將進討。<span class="note">趣，讀曰促。</span>或謂懷光曰：「此漢祖遊雲夢之策也！」<span class="note">遊雲夢事見十一卷漢高祖六年。</span>懷光大懼，反謀益甚。</p>

    <p class="origin">上垂欲行，懷光辭益不遜，上猶疑讒人間之，<span class="note">間，古莧翻。</span>甲子，加懷光太尉，增實食，賜鐵卷，<span class="note">實食，食實封也。</span>遣神策右兵馬使李卞等往諭旨。<span class="note">使，疏吏翻；下同。《考異》曰：《邠志》曰：「十六日，詔加懷光太尉。」按《實錄》，甲子二十三日。《邠志》誤。《幸奉天錄》、《舊傳》「李弁」作「李昇」，今從《奉天記》。</span>懷光對使者投鐵券於地曰：「聖人疑懷光邪？<span class="note">唐之臣子，率稱君父爲聖人。邪，音邪。</span>人臣反，賜鐵卷；懷光不反，今賜鐵卷，是使之反也！」辭氣甚悖。<span class="note">悖，蒲妹翻，又蒲沒翻。</span>朔方左兵馬使張名振當軍門大呼曰：<span class="note">呼，火故翻。</span>「太尉視賊不許擊，待天使不敬，<span class="note">使，疏吏翻。朝廷所遣，謂之天使。蓋謂君，天也；君之所遣，猶天之所遣也。</span>果欲反邪！功高太山，一旦棄之，自取族滅，富貴他人，何益哉！<span class="note">言懷光反，是自取族滅，他人平其亂以爲功而得富貴，是富貴他人也。</span>我今日必以死爭之。」懷光聞之，謂曰：「我不反，以賊方強，故須蓄銳俟時耳。」懷光又言：「天子所居必有城隍。」<span class="note">有水曰池，無水曰隍。</span>乃發卒城咸陽，未幾，移軍據之。<span class="note">幾，居豈翻。</span>張名振曰：「乃者言不反，<span class="note">乃者，猶言昨者也。</span>今日拔軍此來，何也？何不攻長安，殺朱泚，取富貴，引軍還邠邪！」<span class="note">泚，且禮翻，又音此。還，從宣翻，又音如字。邠，卑旻翻。懷光所統朔方軍本屯邠州。</span>懷光曰：「名振病心矣！」命左右引去，拉殺之。<span class="note">拉，落合翻。</span></p>

    <p class="origin">右武鋒兵馬使石演芬，本西域胡人，懷光養以爲子。懷光潛與朱泚通謀，演芬遣其客郜成義詣行在告之，<span class="note">泚，且禮翻，又音此。演，以淺翻。郜，古到翻。史炤曰：郜，姓也，出自周文王子，封郜國，國在濟陰。晉有尚書高昌郜久。</span>請罷其都統之權。成義至奉天，告懷光子璀；<span class="note5">『嚴：「璀」改「琟」；下同。』統，他綜翻，俗音從上聲。璀，七罪翻。</span>璀密白其父。懷光召演芬責之曰：「我以爾爲子，柰何欲破我家！今日負我，死甘心乎？」演芬曰：「天子以太尉爲股肱，太尉以演芬爲心腹；太尉旣負天子，演芬安得不負太尉乎！演芬胡人，不能異心，惟知事一人。<span class="note">一人，謂天子也。</span>茍免賊名而死，死甘心矣！」懷光使左右臠食之，皆曰：「義士也！可令快死。」以刀斷其喉而去。<span class="note">臠，力兗翻。令，力丁翻。斷，音短。《考異》曰：《邠志》曰：「懷光投鐵卷于地，使者懼焉。名振呼於軍門。」又曰：「二月二十一日，懷光拔其軍居咸陽。」又曰：「三月三日，懷光巡咸陽城，名振曰：『昨日言不反，今悉軍此來，何也？』」又曰：「懷光旣殺名振，召演芬責之。」按名振云「昨日言不反，今何此來？」則是呼軍門之明日，懷光卽移軍咸陽。若至咸陽已十三日，因巡城而名振言之，何得云昨日，又何得云悉軍此來！又名振與演芬同日死。按《舊傳》云：「郜成義至奉天，乃反以其言告懷光子璀，璀密告其父懷光。」若三月三日，則軍駕已幸梁、洋，不在奉天。且是時反狀已彰灼如此，豈能尚欺人云不反邪！今從《幸奉天錄》，悉因投鐵券言之。</span></p>

    <p class="origin">李卞等還，言懷光驕慢之狀，<span class="note">還，從宣翻，又音如字。</span>於是行在始嚴門禁，<span class="note">嚴門關出入之禁以防不虞。</span>從臣皆密裝以待。<span class="note">史炤曰：密具裝束，所以備行。行，才用翻。</span></p>

    <p class="origin">乙丑，加李晟河中、同絳節度使；上猶以爲薄，<span class="note">德宗當患難之時，進人若將加諸膝；當事定之後，退人若將隊諸淵。晟，成正翻。使，疏吏翻。</span>丙寅，又加同平章事。</p>

    <p class="origin">上將幸梁州，<span class="note">梁州，古漢中。</span>山南節度使鹽亭嚴震聞之，<span class="note">鹽亭，漢廣漢縣地，梁置鹽亭縣，唐屬梓州，以產鹽名縣。</span>遣使詣奉天奉迎，又遣大將張用誠將兵五千至盩厔以來迎衞。<span class="note">至盩厔以來者，言若迎衞之兵至盩厔而乘輿未至，則當沿道漸進來前，以迎乘輿，不指定一處也。盩厔，音舟窒。將，卽亮翻；誠將音同上，又音如字。</span>用誠爲懷光所誘，陰與之通謀，<span class="note">誘，音酉。</span>上聞而患之。會震繼遣牙將馬勛奉表，上語之故；<span class="note">勛，許云翻。語，牛倨翻。</span>勛請「亟詣梁州取嚴震符召用誠還府；若不受召，臣請殺之。」上喜曰：「卿何時復至此？」<span class="note">還，從宣翻，又音如字。復，扶又翻，又音如字。</span>勛刻日時而去。旣得震符，請壯士五人與之俱出駱谷。用誠不知事泄，以數百騎迎之，<span class="note">漢中取鳳翔之路，南谷曰褒，北谷曰駱。騎，奇寄翻。</span>勛與之俱入驛。時天寒，勛多然藳火於驛外，<span class="note">然，與燃同。藳，禾稈也。</span>軍士皆往附火。勛乃從容出懷中符，以示用誠曰：「大夫召君。」用誠錯愕起走，<span class="note">從，千容翻。錯愕，猝然驚也。</span>壯士自後執其手擒之。用誠子在勛後，斫傷勛首。壯士格殺其子，仆用誠於地，跨其腹，以刀擬其喉曰：「出聲則死！」勛入其營，士卒已擐甲執兵矣。<span class="note">仆，方遇翻，頓也。擐，戶慣翻。</span>勛大言曰：「汝曹父母妻子皆在漢中，一朝棄之，與張用誠同反，於汝曹何利乎！大夫令我取用誠，不問汝曹，無自取族滅！」衆皆讋服。<span class="note">令，力丁翻。讋，之涉翻，失氣也。</span>勛送用誠詣梁州，震杖殺之，命副將領其衆。<span class="note">將，卽亮翻。</span>勛裹其首，復命於行在，愆期半日。<span class="note">愆期，過期也。</span></p>

    <p class="origin">李懷光夜遣人襲奪李建徽、楊惠元軍，建徽走免，惠元將奔奉天，懷光遣兵追殺之。懷光又宣言曰：「吾今與朱泚連和，車駕且當遠避！」<span class="note">泚，且禮翻，又音此。</span></p>

    <p class="origin">懷光以韓遊瓌朔方將也，<span class="note">韓遊瓌初事郭子儀，李懷光東征，遊瓌爲邠寧留後。瓌，古回翻。將，卽亮翻。</span>掌兵在奉天，與遊瓌書，約使爲變，遊瓌密奏之；明日，又以書趣之，<span class="note">懷光又以書趣遊瓌，遊瓌蓋又奏之也。若據《考異》，則後書爲渾瑊所獲，《通鑑》疑而不取。趣，讀曰促。</span>上<span class="note5">『章：十二行本「上」上有「遊瓌又奏之」五字；乙十一行本同；張校同，云無註本亦無。』</span>稱其忠義，因問：「策安出？」對曰：「懷光總諸道兵，故敢恃衆爲亂。今邠寧有張昕，靈武有甯景璿，<span class="note">邠，卑旻翻。昕，許斤翻。璿，似宣翻。</span>河中有呂嗚岳，振武有杜從政，潼關有唐朝臣，渭北有竇覦，<span class="note">潼，音同。朝，直遙翻。覦，音俞。</span>皆守將也。<span class="note">言此諸將客守其地也。</span>陛下各以其地及其衆授之，尊懷光之官，罷其權，則行營諸將各受本府指麾矣。<span class="note">罷懷光兵權，則諸路兵雖在行營，將不肯稟命於懷光而各稟本府之命。</span>懷光獨立，安能爲亂！」上曰：「罷懷光兵權，若朱泚河？」<span class="note">言罷懷光，恐無以制朱泚。</span>對曰：「陛下旣許將士以克城殊賞，將士奉天子之命以討賊取富貴，誰不願之！邠府兵以萬數，借使臣得需將之，<span class="note">將，卽亮翻，又音如字。</span>足以誅泚；況諸道必有杖義之臣，泚不足憂也！」上然之。</p>

    <p class="origin">丁卯，懷光遣其將趙昇鸞入奉天，約其夕使別將達奚小俊燒乾陵，<span class="note">《考異》曰：《邠志》作「達奚小進」，今從《實錄》。</span>令昇鸞爲內應以驚脅乘輿。<span class="note">令，力丁翻。乘，繩證翻。</span>昇鸞詣渾瑊自言，瑊遽以聞，且請決幸梁州。<span class="note">渾，戶昆翻，又戶本翻，瑊，古銜翻。《考異》曰：《邠志》：「二十六日，懷光又使持書促遊瓌，渾公獨而奏之，且使其卒物色我軍。遊瓌不知，不得以聞，又怒瑊之虞己也，慢罵于途。上疑其變，卽日幸梁州。」今從《實錄》。《奉天記》曰：「上初拔奉天，而車駕至宜壽縣渭水之陽，謂待臣曰：『朕之此行，莫同永嘉之勢！』因潸然流涕。渾瑊對曰：『臨大難無憂懼者，聖人之勇也。』言訖，濟河。」按《新傳》，李惟簡追及上於盩厔西，然後渾瑊繼至。則上至渭陽時瑊猶未來。今不取。</span>上命瑊戎嚴，瑊出，部勒未畢，上已出城西，命戴休顏守奉天，朝臣將士狼狽扈從。<span class="note">朝，直遙翻。將，卽亮翻。從，才用翻。</span>戴休顏徇於軍中曰：「懷光已反！」遂乘城拒守。</p>

    <p class="origin">朱泚之稱帝也，<span class="note">朱泚稱帝見二百二十八卷建中四年。泚，且禮翻，又音此。</span>兵部侍郞劉迺臥病在家，泚召之，不起；使蔣鎭自往說之，<span class="note">說，式芮翻。</span>凡再往，知不可誘脅，<span class="note">誘，音酉。</span>乃歎曰：「鎭亦忝列曹，不能捨生，以至於此，<span class="note">蔣鎭仕唐爲工部侍郞，故云亦忝列曹。爲泚所得，不能死而受泚宮，自愧不能捨生取義。</span>豈可復以己之腥臊汚漫賢者乎！」<span class="note">復，扶又翻。臊，蘇遭翻。汚，鳥故翻。漫，謨宮翻，塗也。</span>歔欷而返。<span class="note">歔，音虛。欷，音希，又許旣翻。</span>迺聞帝幸山南，搏膺大呼，<span class="note">呼，火故翻。</span>自投于牀，不食數日而卒。<span class="note">梁州在長安南山之南。劉迺以乘輿播遷，浸以益遠，故自絕於衾衽之間。</span></p>

    <p class="origin">太子少師喬琳從上至盩厔，稱老疾不堪山險，削髮爲僧，匿於仙遊寺；泚聞之，召至長安，以爲吏部尚書。於是朝士之竄匿者多出仕泚矣！<span class="note">劉迺以乘輿不能復還而自紀，義不臣賊也；喬琳等以乘輿不能復還，出仕於泚，茍性命而貪祿利也。唐於此時，亦云殆矣。少，始照翻。盩厔，音舟窒。尚，辰羊翻。</span></p>

    <p class="origin">懷光遣其將孟保、<span class="note">《考異》曰：《邠志》作「孟廷寶」。今從《實錄》。</span>惠靜壽、孫福達將精騎趣南山邀車駕，<span class="note">達將，卽亮翻，又音如字。騎，奇寄翻。趣，逡喻翻。</span>遇諸軍糧料使張增於盩厔。<span class="note">使，疏吏翻。</span>三將曰：「彼使我爲不臣，我以追不及報之，不過不使我將耳。」<span class="note">過，古禾翻，又古臥翻。將，卽亮翻。言不過不使之爲將也。</span>因目增曰：<span class="note">目增，示之以意，欲因其言以紿衆。</span>「軍士未朝食，如何？」增紿其衆曰：「此東數里有佛祠，吾貯糧焉。」三將帥衆而東，縱之剽掠，<span class="note">紿，蕩亥翻。貯，丁呂翻。帥，讀曰率。剽，匹妙翻。</span>由是百官從行者皆得入駱谷，以追不及還報，<span class="note">還，從宣翻，又音如字。《考異》曰：《實錄》曰：「纔入駱谷，懷光遣其將孟保等以數百騎來襲，爲後軍將侯仲莊所拒而退，遂焚店驛而去。」《舊嚴震傳》曰：「賴山南兵擊之而退，輿駕無警急之患。」今從《邠志》。</span>懷光皆黜之。</p>

    <p class="origin"><span class="number">6</span>河東將王權、馬彙引兵歸太原。<span class="note">將，卽亮翻。彙，于貴翻。權、彙入援見上卷上年。以上幸山南，聲問不接，故引兵歸。史言馬燧怠於勤王。</span></p>

    <p class="origin"><span class="number">7</span>李晟得除官制，拜哭受命，<span class="note">謂河中、同、絳及加同平章事之命。晟，成正翻。</span>謂將佐曰：「長安，宗廟所在，天下根本，若諸將皆從行，誰當滅賊者！」乃治城隍，繕甲兵，爲復京城之計。<span class="note">城隍，卽爲東渭橋營塹。治，直之翻。</span>先是東渭橋有積粟十餘萬斛，度支給李懷光軍，幾盡。<span class="note">先，悉薦翻。度，徒洛翻。幾，居希翻。</span>是時懷光、朱泚連兵，聲勢甚盛，車駕南幸，人情擾擾；晟以孤軍處二強寇之間，<span class="note">泚，且禮翻，又音此。處，昌呂翻。</span>內無資糧，外無救援，徒以忠義感激將士，故其衆雖單弱而銳氣不衰。又以書遺懷光，辭禮卑遜，<span class="note">遺，唯季翻。</span>雖示尊崇而諭以禍福，勸之立功補過，故懷光慚恧，未忍擊之。<span class="note">恧，女六翻。</span>晟曰：「畿內雖兵荒之餘，猶可賦斂。<span class="note">斂，力贍翻。</span>宿兵養寇，患莫大焉！」乃以判宮張彧假京兆尹，擇四十餘人，假官以督渭北<span class="note5">『章：十二行本「北」下有「諸縣」二字；乙十一行本同；孔本同；張校同』</span>芻粟，不旬日，皆充羨；<span class="note">羨，弋線翻。</span>乃流涕誓衆，決志平賊。<span class="note">李懷光自河北千里赴難，不可謂不勇於勤王，以其兵力，固可以指期收復；君臣猜嫌，反忠爲逆，張名振所謂「自取族滅，富貴他人」，有味乎其言也！後之觀史者，觀懷光之勤王始末與張名振所以諫懷光之言，與夫史家歸功李晟之言，則凡居功名之際者，可不戒哉！</span></p>

    <p class="origin"><span class="number">8</span>田悅用兵數敗，<span class="note">事並見前。數，所角翻。</span>士卒死者什六七，其下皆厭苦之。上以給事中孔巢父爲魏博宣慰使。巢父性辯博，至魏州，對其衆爲陳逆順禍福；<span class="note">爲，于僞翻。</span>悅及將士皆喜。兵馬使田緒，承嗣之子也，凶險，多過失，悅不忍殺，杖而拘之。悅旣歸國，內外撤警備。三月，壬申朔，悅與巢父宴飲，緒對弟姪有怨言，其姪止之，緒怒，殺姪，旣而悔之，曰：「僕射必殺我！」<span class="note">僕射，謂田悅也。</span>旣夕，悅醉，歸寢，緒與左右密穿後垣入，殺悅及其母、妻等十餘人，卽帥左右勢刀立於中門之內夾道。<span class="note">帥，讀曰率。</span>將旦，以悅命召行軍司馬扈崿、判宮許士則、都虞候蔣濟議事；府署深邃，外不知有變，士則、濟先至，召入，亂斫殺之。緒恐旣明事泄，乃出門，<span class="note">出中門也。</span>遇悅親將劉忠信方排牙，<span class="note">排牙者，牙前將士各執其物以立於庭下，俟節度使升聽事，以次參謁也。</span>緒疾呼謂衆曰：「劉忠信與扈崿謀反，昨夜刺殺僕射。」<span class="note">呼，火故翻；下同。刺，七亦翻。</span>衆大驚，諠譁。忠信未及自辯，衆分裂殺之。扈崿來，及戟門遇亂，<span class="note">節鎭外門列戟，故謂之戟門。</span>招諭將士，將士從之者三分之一。緒懼，登城而立，<span class="note">田緒所登者，魏州牙城也。</span>大呼謂衆曰：「緒，先相公之子，諸君受先相公恩，<span class="note">先相公，謂田承嗣也。</span>若能立緒，兵馬使賞緡錢二千，大將半之，下至士卒，人賞百緡，竭公私之貨，五日取辦。」於是將士回首殺扈崿，皆歸緒，軍府乃安。因請命於孔巢父，巢父命緒權知軍府。後數日，衆乃知緒殺其兄，<span class="note">田悅者，緒之從兄。</span>雖悔怒，<span class="note">怒其殺兄而悔立之。</span>而緒已立，無如之何。緒又殺悅親將薛有倫等二十餘人。</p>

    <p class="origin">李抱眞、王武俊引兵將救貝州，聞亂，不敢進。朱滔聞悅死，喜曰：「悅負恩，天假手於緒也！」卽遣其執憲大夫鄭景濟等<span class="note">執憲大夫，猶天朝御史大夫。</span>將步騎五千助馬寔，合兵萬二千人攻魏州。寔軍王莽河，縱騎兵及回紇四山剽掠。滔別遣人<span class="note5">『章：十二行本「人」下有「入城」二字；乙十一行本同。』</span>說緒，許以本道節度使。緒方危急，遣隨軍侯臧詣貝州送款於滔，滔喜，遣臧還報，使亟定盟約。時緒部署城內已定，<span class="note">謂魏州城內也。</span>李抱眞、王武俊又遣使詣緒，許以赴援，如悅存日之約。緒召將佐議之，幕僚曾穆、盧南史曰：「用兵雖尚威武，亦本仁義，然後有功。今幽陵之兵恣行殺掠，白骨蔽野，雖先僕射背德，<span class="note">背，蒲妹翻。</span>其民何罪！今雖盛強，其亡可跂立而待也。<span class="note">跂，去智翻，舉踵而立也。</span>況昭義、恆冀方相與攻之，<span class="note">昭義，李抱眞。恆冀，王武俊。</span>柰何以目前之急欲從人爲反逆乎！不若歸命朝廷，天子方蒙塵於外，聞魏博使至必喜，官爵旋踵而至矣。」<span class="note">旋踵，轉足也。</span>緒從之，遣使奉表詣行在，城守以俟命。</p>

    <p class="origin"><span class="number">9</span>上之發奉天也，<span class="note">謂自奉天幸山南。</span>韓遊瓌帥其麾下八百餘人還邠州。<span class="note">帥，讀曰率；下同。《考異》曰：《邠志》曰：「韓遊瓌使其子欽緒扈從，懷光知之，以戴休顏代領其職，仍假遊瓌邠州刺史，將使其黨張昕害之。遊瓌旣失兵柄，未知所從。說客劉南金曰：『竊觀人心，莫不戀主。邠有留甲，可以圖變。公得之邠，殆天假也。』乃使麾下將范希朝、趙懷仙誘其軍歸邠，士皆從之。休顏率麾下卒據城門，士不得盡出，其從遊瓌至邠者八百餘人。」按《舊遊瓌傳》無受懷光邠州刺史事。《休顏傳》云：「及李懷光叛據咸陽，使誘休顏，休顏集三軍斬其使，嬰城自守。懷光大駭，遂自涇陽夜遁。其月，拜檢校工部尚書、奉天行營節度使。」且上幸山南，命休顏留守奉天，遊瓌先發懷光陰謀，二人豈肯更受懷光節度！蓋當時出幸蒼卒，遊瓌扈從不及，或以與渾瑊有隙，不敢南行，故帥麾下歸邠州耳。</span>李懷光以李晟軍浸盛，惡之，<span class="note">惡，烏路翻。</span>欲引軍自咸陽襲東渭橋；三令其衆，衆不應，竊相謂曰：「若與我曹擊朱泚，惟力是視；若欲反，我曹有死，不能從也！」懷光知衆不可強，<span class="note">強，其兩翻。</span>問計於賓佐，節度巡官良鄕李景略曰：<span class="note">良鄕，漢縣，屬涿郡，唐屬幽州。</span>「取長安，殺朱泚，散軍還諸道，單騎詣行在，如此，臣節亦未虧，功名猶可保也。」頓首懇請，至於流涕，懷光許之。都虞候閻晏等勸懷光東保河中，徐圖去就，懷光乃說其衆曰：<span class="note">說，式芮翻。</span>「今且屯涇陽，召妻孥於邠，俟至，與之俱往河中。春裝旣辦，還攻長安，未晚也。東方諸縣皆富實，軍發之日，聽爾俘掠。」衆許之。<span class="note">東方諸縣，謂涇陽以東諸縣也。《考異》曰：《幸奉天錄》：「李晟至東渭橋，旬日之後，軍用整備。懷光患之，稍移軍涇陽，與朱泚約同滅晟軍。」《舊懷光傳》曰：「懷光劫李建徽等軍，移於好畤。」又曰：「居二旬，乃驅兵掠涇陽、富平，自同州往河中。」《朱泚傳》曰：「懷光爲泚所賣，慚怒憤恥，移於好畤。」按《實錄》：「三月甲申，懷光自咸陽燒營走歸河中。」《幸奉天錄》曰：「三月，懷光拔咸陽，掠三原等十二縣，雞犬無遺，老小步騎百餘萬。」皆不云移軍好畤及涇陽。今從《邠志》及《幸奉天錄》。</span>懷光乃謂景略曰：「曏者之議，軍衆不從，子宜速去，不且見害！」遣數騎送之。景略出軍門，慟哭曰：「不意此軍<span class="note5">『章：十二行本「軍」下有「一旦」二字；乙十一行本同；孔本同。』</span>陷於不義！」<span class="note">朔方軍平安、史，拒回紇、吐蕃，功高天下，備盡忠力，一旦從懷光反，是陷於不義。</span></p>

    <p class="origin">懷光遣使詣邠州，令留後張昕悉發所留兵萬餘人及行營將士家屬會涇陽，仍遣其將劉禮等將三千餘騎脅遷之。韓遊瓌說昕曰：<span class="note">說，式芮翻。</span>「李太尉功高，自<span class="note5">『章：十二行本「自」下有「棄己」二字；乙十一行本同；孔本同；張校同。』</span>蹈禍機；中丞今日可以自求富貴，遊瓌請帥麾下以從。」<span class="note">從，才用翻。</span>昕曰：「昕微賤，賴李太尉得至此，不忍負也！」遊瓌乃謝病不出，陰與諸將高固、楊懷賓等相結。時崔漢衡以吐蕃兵營于邠南，高固曰：「昕以衆去，則邠城空矣。」乃詐爲渾瑊書，召吐蕃使稍逼分城。昕等懼，竟不敢出。昕等謀殺諸將之不從者，遊瓌知之，先與高固等舉兵殺昕，<span class="note">昕，許斤翻。將，卽亮翻。瓌，古回翻。《考異》曰：《邠志》曰：「三月二十三日，張昕戒劉禮等衷甲而入，昕小吏李岌密報遊瓌。遊瓌伏甲先起，高固等帥衆應之，遂斬昕于府中。遊瓌旣據邠府，遣李旻，懷光乃走蒲州。」按《實錄》：「甲申，懷光自咸陽燒營，走歸河中。」然則遊瓌殺昕必在其前。今因懷光走見之。</span>遣楊懷賓奉表以聞，且遣人告崔漢衡。漢衡矯詔以遊瓌知軍府事，軍中大喜。懷光子旻在邠，<span class="note">邠，卑旻翻。</span>遊瓌遣之，或曰：「不殺旻，何以自明？」<span class="note">言遣旻則上疑遊瓌與懷光通，將無以自明也。</span>遊瓌曰：「殺旻，懷光怒，其衆必至，不如釋旻以走之。」時楊懷賓子朝晟在懷光軍中爲右廂兵馬使，<span class="note">朝，直遙翻。晟，成正翻。使，疏吏翻。</span>聞之，泣白懷光曰：「父立功於國，<span class="note">言其父殺張昕，以邠城返正也。</span>子當誅夷，不可典兵。」懷光囚之。<span class="note">爲後赦朝晟張本。</span>於是遊瓌屯邠寧，戴休顏屯奉天，駱元光屯昭應，尚可孤屯藍田，皆受李晟節度，晟軍聲大振。</p>

    <p class="origin">始，懷光方強，朱泚畏之，與懷光書，以兄事之，約分帝關中，永爲鄰國。及懷光決反，逼乘輿南幸，<span class="note">泚，且禮翻，又音此。乘，繩證翻。</span>其下多叛之，勢益弱。泚乃賜懷光詔書，以臣禮待之，且徵其兵。懷光慚怒，內憂麾下爲變，外怒李晟襲之，遂燒營東走，掠涇陽等十二縣，雞犬無遺。<span class="note">《考異》曰：《舊高郢傳》曰：「懷光將歸河中，郢言：『西迎大駕，豈非忠乎！』懷光不聽。」按德宗因懷光迫逐，逐幸梁州。借使懷光欲迎駕，德宗豈肯來乎！今不取。</span>及富平，<span class="note">懷光行及富平也。</span>大將孟涉、段威勇將數千人奔于李晟，將士在道散亡相繼。至河中，或勸河中守將呂嗚岳焚橋拒之，鳴岳以兵少恐不能支，遂納之，<span class="note">若呂鳴岳焚蒲津橋，懷光將士之心已離，必潰散於河西，不得至河中矣。將，卽亮翻。少，詩沼翻。</span>河中尹李齊運棄城走。懷光遣其將趙貴先築壘於同州，<span class="note">備唐兵討之也。</span>刺史李紓懼，奔行在；幕僚裴向攝州事，詣貴先，責以逆順之理，貴先感寤，遂請降，同州由是獲全。向，遵慶之子也。<span class="note">裴遵慶，肅宗朝爲相。</span>懷光使其將符嶠襲坊州，據之，渭北守將竇覦帥獵團七百圍之；<span class="note">團結獵戶爲兵，謂之獵團。帥，讀曰率。</span>嶠請降。詔以覦爲渭北行軍司馬。</p>

    <p class="origin"><span class="number">10</span>丁亥，以李晟兼京畿、渭北、鄜、坊、丹、延節度使。<span class="note">鄜，音夫。</span></p>

    <p class="origin"><span class="number">11</span>庚寅，車駕至城固。唐安公主薨，<span class="note">蜀州唐安郡。</span>上長女也。</p>

    <p class="origin">上在道，民有獻瓜果者，上欲以散試官授之，<span class="note">散官，卽文散階、武散階也。試官事始見二百五卷武后長壽元年。</span>訪於陸贄，贄上奏，以爲：「爵位恆宜愼惜，不可輕用。<span class="note">恆，戶登翻。</span>起端雖微，流弊必大。獻瓜果者，止可賜以錢帛，不當酬以官。」上曰：「試官虛名，無損於事。」贄又上奏，其略曰：「自兵興以來，財賦不足以供賜，而職官之賞興焉；青朱雜沓於胥徒，<span class="note">《周禮》六官之屬，大夫、士之下有府史、胥徒。鄭氏《註》曰：胥徒，民之給傜役者，若今衞士矣。胥，讀如諝，謂其有才智爲什長。胥，私呂翻，又思餘翻。</span>金紫普施於輿皁。<span class="note">《左傳》羋無宇曰：人有十等，王臣公，公臣大夫，大夫臣士，士臣皁，皁臣輿，輿臣隸，隸臣僚，僚臣僕，僕臣臺。</span>當今所病，方在爵輕，設法貴之，猶恐不重，若又自棄，將何勸人！夫誘人之方，惟名與利，名近虛而於敎爲重，利近實而於德爲輕。<span class="note">近，其靳翻。</span>專實利而不濟之以虛，則耗匱而物力不給；專虛名而不副之以實，則誕謾而人情不趨。<span class="note">誕謾，虛言也。趨，七喻翻，又音如字。</span>故國家命秩之制，有職事官，有散官，有勳官，有爵號，然掌務而授俸者，唯繫職事之一官也，此所謂施實利而寓虛名者也。其勳、散、爵號三者所繫，大抵止於服色、資蔭而已，<span class="note">服色，謂紫、緋、淺緋、深綠、淺綠、深青、淺青及黃，其色各以品爲差。資廕，謂隨資品得廕其子若孫及會孫也。</span>此所謂假虛名而佐實利者也。今之員外、試官、頗同勳、散、爵號，雖則授無費祿，受不占員，<span class="note">占，之贍翻。</span>然而突銛鋒、排患難者則以是賞之，<span class="note">銛，息廉翻，利也。難，乃旦翻。</span>竭筋力、展勞效者又以是酬之。若獻瓜果者亦授試官，則彼必相謂曰，『吾以忘軀命而獲官，此以進瓜果而獲官，是乃國家以吾之軀命同於瓜果矣。』視人如草木，誰復爲用哉！<span class="note">復，扶又翻。</span>今陛下旣未有實利以敎勸，又不重虛名而濫施，人無藉焉。則後之立功者，將曷用爲賞哉！」</p>

    <p class="origin">贄在翰林，爲上所親信，居艱難中，雖有宰相，大小之事，上必與贄謀之，故當時謂之內相，<span class="note">相，息亮翻；下同。</span>上行止必與之俱。梁、洋道險，嘗與贄相失，經夕不至，上驚憂涕泣，募得贄者賞千金。久之，乃至，上喜甚，太子以下皆賀。然贄數直諫，迕上意，<span class="note">數，所角翻。迕，五故翻。</span>盧<img alt="" class="ytz" src="../images/00061.gif"/>雖貶官，<span class="note"><img alt="" class="ytz" src="../images/00061.gif"/>貶官，見上卷上年。</span>上心庇之。贄極言<img alt="" class="ytz" src="../images/00061.gif"/>姦邪致亂，上雖貌從，心頗不悅，故劉從一、姜公輔皆自下陳登用，<span class="note">二人爲相見上卷上年。劉從一自吏部郞中，姜公輔自翰林學士。下陳，猶下列也。</span>贄恩遇雖隆，未得爲相。<span class="note">爲上追仇陸贄盡言而貶贄張本。</span></p>

    <p class="origin">壬辰，車駕至梁州。山南地薄民貧，自安、史以來，盜賊攻剽，<span class="note">剽，匹妙翻。</span>戶口減耗太半，雖節制十五州，<span class="note">十五州，梁、洋、興、鳳、通、渠、集、蓬、利、壁、巴、閬、果、金也。</span>租賦不及中原數縣。及大駕駐蹕，糧用頗窘。上欲西幸成都，嚴震言於上曰：「山南地接京畿，李晟方圖收復，藉六軍以爲聲援。若幸西川，則晟未有收復之期也。」衆議未決，會李晟表至，言，「陛下駐蹕漢中，所以繫億兆之心，成滅賊之勢；若規小捨大，<span class="note">規小，謂欲幸成都以便資用。捨大，謂捨興復之功而苟安於一隅。</span>遷都岷、峨，則士庶失望，雖有猛將謀臣，無所施矣！」上乃止。嚴震百方以聚財賦，民不至困窮而供億無乏。牙將嚴礪，震之從祖弟也，震仗掌轉餉，事甚脩辨。<span class="note">史大言嚴震供奉車駕無闕之功。辨，讀曰辦。<span class="note8">『章：十二行本正作「辦」；乙十一行本同。』</span></span></p>

    <p class="origin"><span class="number">12</span>初，奉天圍旣解，李楚琳遣使入貢，上不得已除鳳翔節度使，而心惡之。<span class="note">惡其殺張鑑而附朱泚，且在肘腋之下也。惡，鳥路翻。</span>議者言楚琳凶逆反覆，若不隄防，恐生窺伺；<span class="note">伺，相吏翻。</span>由是楚琳使者數輩至，上皆不引見，<span class="note">見，賢遍翻。</span>留之不遣。甫至漢中，欲以渾瑊代楚琳鎭鳳翔，陸贄上奏，以爲：「楚琳殺帥助賊，<span class="note">事見二百二十八卷建中四年。帥，所類翻。</span>其罪固大，但以乘輿未復，大憝猶存，<span class="note">《書》云：元惡大憝。憝，亦惡也，音徒對翻。</span>勤王之師悉在畿內，急宣速告，晷刻是爭。<span class="note">言較晷刻而爭遲速也。</span>商嶺則道迂且遙，駱谷復爲盜所扼，<span class="note">復，扶又翻。</span>僅通王命，雖在褒斜，<span class="note">據《九域志》，商州之路，達金、洋皆數百里，而洋又遠於金。自商州西至長安復二百餘里，則其路迂遙，至長安蓋一千一百餘里。自駱谷關至洋州亦五百餘里。惟寶雞南入大散關，至梁州五百里而近。宋白曰：興元府東北至長安，取駱谷路六百五十二里，取斜谷路九百二十三里，驛路一千二百二十三里。</span>此路若又阻艱，南北遂將敻絕。<span class="note">敻，休正翻。</span>以諸鎭危疑之勢，居二逆誘脅之中，<span class="note">二逆，謂朱泚、李懷光也。誘，音酉。</span>洶洶羣情，各懷向背。<span class="note">背，蒲妹翻。</span>儻或楚琳發憾，公肆猖狂，南基要衝，<span class="note">塞，悉則翻。</span>東延巨猾，則我咽喉梗而心膂分矣。<span class="note">咽，因肩翻。</span>今楚琳能兩端顧望，乃是又誘其衷，<span class="note">兩端顧望，謂李楚琳外奉朝廷而陰事朱泚。杜預曰：衷，中也。陸德明曰：衷，音中，或丁仲翻。</span>故通歸塗，將濟大業。陛下誠宜深以爲念，厚加撫循，得其遲疑，便足集事。必欲精求素行，追抉宿疵，<span class="note">行，下孟翻。抉，於決翻。</span>則是改過不足以補愆，自新不足以贖罪。凡今將吏，豈得盡無疵瑕，人皆省思，<span class="note">省，悉景翻。</span>孰免疑畏！又況阻命之輩，脅從之流，自知負恩，安敢歸化！斯釁非小，所宜速圖。伏願陛下思英主大略，勿以小不忍虧撓興復之業也。」<span class="note">撓，奴敎翻。</span>上釋然開悟，善待楚琳使者，優詔存慰之。</p>

    <p class="origin"><span class="number">13</span>丁酉，加宣武節度使劉洽同平章事。</p>

    <p class="origin"><span class="number">14</span>己亥，以行在都知兵馬使渾瑊同平章事兼朔方節度使，朔方、邠寧、振武、永平、奉天行營兵馬副元帥。<span class="note">將罷李懷光兵權，故先用渾瑊。</span></p>

    <p class="origin"><span class="number">15</span>庚子，詔數李懷光罪惡，<span class="note">數，所具翻，又所主翻。</span>敍朔方將士忠順功名，猶以懷光舊勳，曲加容貸，其副元帥、太尉、中書令、河中尹幷朔方諸道節度、觀察等使，宜並罷免，<span class="note">將，卽亮翻。貸，來戴翻。《考異》曰：《舊高郢傳》曰：「懷光歸河中，又欲悉衆而西。時渾瑊軍孤，羣帥未集、郢與李鄘誓死駐之。屬懷光長子璀候郢，郢乃諭以逆順曰：『人臣所宜效順，且自天寶以來，阻兵者今復誰在！況國家自有天命，非獨人力，今若恃衆西向，自絕于天，安知三軍不有奔潰者乎！』李璀震懼，流淚氣索。明年春，郢與都知兵馬使呂鳴岳、都虞候張延英同謀，間道上表。及受密詔事泄，二將立死，懷光乃大集將卒，白刃盈庭，引郢詰之。郢挺然抗詞，無所慚隱，憤氣感發，觀者淚下；懷光慚沮而止。」按《實錄》：懷光以興元元年三月甲申走歸河中。己亥，以渾瑊爲副元帥。四月辛丑朔，始臨軒受瑊節鉞，與《郢傳》年月全不相應。今不取。</span>授太子太保；其所管兵馬，委本軍自舉一人功高望重者便宜統領，速具奏聞，當授旌旄，以從人欲。<span class="note">旌旄，猶言節旄也。</span></p>

    <p class="origin"><span class="number">16</span>夏，四月，壬寅，以邠寧兵馬使韓遊瓌爲邠寧節度使。癸卯，以奉天行營兵馬使戴休顏爲奉天行營節度使。</p>

    <p class="origin"><span class="number">17</span>靈武守將甯景璿爲李懷光治第，別將李如暹曰：「李太尉逐天子，而景璿爲之治第，<span class="note">治，直之翻。爲，于僞翻。</span>是亦反也！」攻而殺之。</p>

    <p class="origin"><span class="number">18</span>甲辰，加李晟鄜坊、京畿、渭北、商華副元帥。<span class="note">分李懷光兵柄以授李晟、渾瑊。鄜，音夫。華，戶化翻。</span>晟家百口及神策軍士家屬皆在長安，朱泚善遇之。軍中有言及家者，晟泣曰：「天子何在，敢言家乎！」泚使晟親近以家書遺晟<span class="note">遺，唯季翻。</span>曰：「公家無恙。」晟怒曰：「爾敢爲賊爲間！」<span class="note">爲賊，于僞翻。問，古莧翻。</span>立斬之。軍士未授春衣，盛夏猶衣裘褐，<span class="note">猶衣，於旣翻。</span>終無叛志。<span class="note">史言李晟以忠義感激士心。</span></p>

    <p class="origin">乙巳，以陜虢防遏使唐朝臣爲河中、同絳節度使。<span class="note">陜，失冉翻。</span>前河中尹李齊運爲京兆尹，供晟軍糧役。<span class="note">役者，輓輸浚築之事。</span></p>

    <p class="origin"><span class="number">19</span>庚戌，以魏博兵馬使田緒爲魏博節度使。</p>

    <p class="origin"><span class="number">20</span>渾瑊帥諸軍出斜谷，<span class="note">帥，讀曰率。</span>崔漢衡勸吐蕃出兵助之，尚結贊曰：「邠軍不出，將襲我後。」韓遊瓌聞之，遣其將曹子達將兵三千往會瑊軍，吐蕃遣其將論莽羅依將兵二萬從之。李楚琳遣其將石鍠將卒七百從瑊拔武功，<span class="note">鍠，戶盲翻。</span>庚戌，朱泚遣其將韓旻攻武力，鍠以其衆迎降。瑊戰不利，收兵登西原。<span class="note">其地高平，在武功縣西，故曰西原。</span>會曹子達以吐蕃至，擊旻，大破之於武亭川，<span class="note">《考異》曰：《邠志》云「十日破旻等」，而《實錄》云「乙丑」，蓋奏到之日也。今從《邠志》。</span>斬首萬餘級，旻僅以身免。瑊遂引兵屯奉天，與李晟東西相應，以逼長安。</p>

    <p class="origin"><span class="number">21</span>上欲爲唐安公主造塔，厚葬之，<span class="note">時唐安公主薨於城固。塔，浮圖也。爲，于僞翻。</span>諫議大夫、同平章事姜公輔表諫，以爲「山南非久安之地，公主之葬，會歸上都，<span class="note">會，合也，要也。上都，謂長安。</span>此宜儉薄，以副軍須之急。」<span class="note">凡行軍資糧器械所須者，皆謂之軍須。</span>上使謂陸贄曰：「唐安造塔，其費甚微，非宰相所宜論。公輔正欲指朕過失，自求名耳，相負如此，當如何處之？」<span class="note">相，息亮翻。處，昌呂翻。</span>贄上奏，以爲公輔任居宰相，遇事論諫，不當罪之，其略曰：「公輔頃與臣同在翰林，臣今據理辯直則涉於私黨之嫌，希旨順成則違於匡輔之義；涉嫌止貽於身患，違義實玷於君恩。徇身忘君，臣之恥之！」<span class="note">玷，都念翻，玉病也。</span>又曰：「唯闇惑之主，則怨讟溢於下國而耳不欲聞，腥德達於上天而心不求寤，<span class="note">讟，徒牧翻，謗也。《書呂刑》曰：德刑發聞惟腥。</span>迨乎顚覆，猶未知非。」又曰：「當問理之是非，豈論事久大小！《虞書》曰：『兢兢業業，一日二日萬幾。』<span class="note">幾，居希翻。見《皋陶謨》。</span>唐、虞之際，主聖臣賢，慮事之微，日至萬數，然則微之不可不重也如此，陛下又安可忽而不念乎！」又曰：「若以諫爭爲指過，<span class="note">爭，讀曰諍。</span>則剖心之主不宜見罪於哲王；<span class="note">武王數紂之罪曰：斮朝涉之脛，剖賢人之心。</span>以諫爭爲取名，則匪躬之臣不應垂訓於聖典。」<span class="note">《易》曰：王臣蹇蹇，匪躬之故。應，一凌翻。</span>又曰：「假有意將指過，諫以取名，但能聞善而遷，見諫不逆，則所指者適足以彰陛下莫大之善，所取者適足以資陛下無疆之休。因而利焉，所獲多矣。儻或怒其指過而不改，則陛下招惡直之譏；<span class="note">惡，烏路翻，又如字。</span>黜其取名而不容，則陛下被違諫之謗；<span class="note">被，皮義翻。</span>是乃掩己過而過彌著，損彼名而名益彰。果而行之，所失大矣。」上意猶怒，甲寅，罷公輔爲左庶子。</p>

    <p class="origin"><span class="number">22</span>加西川節度使張延賞同平章事，賞其供億無乏故也。<span class="note">上在漢中，藉西川供億，爲張延賞入相張本。上，時掌翻。使，疏吏翻。</span></p>

    <p class="origin"><span class="number">23</span>朱泚、姚令言數遣人誘涇原節度使馮河清，<span class="note">泚，且禮翻，又音此。數，所角翻。所角翻。誘，音酉。使，疏吏翻。</span>河清皆斬其使者。大將田希鑒密與泚通，殺河清，以軍府附於泚；泚以希鑒爲涇原節度使。<span class="note">將，卽亮翻。《考異》曰：《邠志》曰：「興元元年四月，渾公受鉞專征，出斜谷，崔公勸吐蕃分軍應援。尚結贊曰：『邠軍不出，乘我也。』韓公使曹子達帥甲三千赴于渾公，吐蕃乃以二萬餘從之。李楚琳使石鍠以卒七百人從渾公進收武功，遂居之。十日，朱泚使韓旻、田旻以卒三千寇武功，渾公禦之，陳于東郊。石鍠以其卒降旻於陳。渾公軍敗，乃馳登西原，建旗收卒。會邠師以吐蕃至，賊不知，乃悉衆追渾公，遂爲吐蕃所覆，皆死焉。田旻以馬逸獲免。吐蕃旣勝泚軍，乃大掠而去。涇人相傳，言吐蕃助國有功，將以叛卒之孥賞而歸之。涇人曰：『不殺馮公，雖吾親族，亦將不免矣。』十四日，涇卒殺河清，以田希鑒請命於泚。泚授希鑒涇原節度大使，賜金帛，使和西戎，西戎皆受賂焉。希鑒疏涇將之不與己者以告朱泚，請殺之。泚曰：『我曲彼直』，不許。」按希鑒殺河清，必有宿謀，或爲此訛言以搖衆耳。今從《實錄》。河清死在三月，今從《邠志》。</span></p>

    <p class="origin"><span class="number">24</span>上問陸贄：「近有卑官自山北來者，<span class="note">梁州，在山南。岐、雍，在山北。</span>率非良士。有邢建者，論說賊勢，語最張皇，<span class="note">皇，大也。</span>察其事情，頗似窺覘，<span class="note">覘，丑廉翻，又丑豔翻。</span>今已於一所安置。如此之類，更有數人，若不追尋，恐成姦計。卿試思之，如何爲便？」贄上奏，以爲今盜據宮闕，有冒涉險遠來赴行在者，當量加恩賞，豈得復猜慮拘囚！<span class="note">量，音良。復，扶又翻。</span>其略曰：「以一人之聽覽而欲窮宇宙之變態，以一人之防慮而求勝億兆之姦欺，役智彌精，失道彌遠。項籍納秦降卒二十萬，慮其懷詐復叛，一舉而盡阬之，其於防虞，亦已甚矣。<span class="note">阬降卒事見九卷漢高祖元年。</span>漢高豁達大度，天下之士至者，納用不疑，其於備慮，可謂疏矣。<span class="note">疏，與疏同。</span>然而項氏以滅，劉氏以昌，蓄疑之與推誠，其效固不同也。秦皇嚴肅雄猜，而荊軻奮其陰計；<span class="note">事見七卷秦始皇二十年。</span>光武寬容博厚，而馬援輸其款誠。<span class="note">事見四十一卷漢世祖建武四年。</span>豈不以虛懷待人，人亦思附；任數御物，物終不親！情思附則感而悅之，雖寇讎化爲心膂矣；意不親則懼而阻之，雖骨肉結爲仇慝矣。」又曰：「陛下智出庶物，有輕待人臣之心；思周萬機，有獨馭區寓之意；謀吞衆略，有過愼之防；明照羣情，有先事之察；<span class="note">先，悉薦翻。</span>嚴束百辟，有任刑致理之規；威制四方，有以力勝殘之志。<span class="note">此數語，曲盡德宗心事，異日安免追仇乎！</span>由是才能者怨於不任，忠藎者憂於見疑，<span class="note">藎，徐刃翻。《詩》：王之藎臣。毛氏《傳》曰：藎，進也。</span>著勳業者懼於不容，懷反側者迫於及討，馴致離叛，構成禍災。天子所作，天下式瞻，小猶愼之，矧又非小！願陛下以覆車之轍爲戒，實宗莊無疆之休。」</p>

    <p class="origin"><span class="number">25</span>丁巳，以前山南東道節度使南皮賈耽爲工部尚書。先是，耽使行軍司馬樊澤奏事行在，<span class="note">先，悉薦翻。</span>澤旣復命，方大宴，有急牒至，以澤代耽爲節度使。<span class="note">事見上卷興元元年。</span>耽內牒懷中，宴飲如故，顏色不改；宴罷，召澤告之，且命將吏謁澤。牙將張獻甫怒曰：「行軍爲尚書問天子起居，<span class="note">爲，于僞翻。</span>乃敢圖節鉞，奪尚書土地，事人不忠，<span class="note5">『章：十二行本「忠」下有「衆心不服」四字；乙十一行本同。』</span>請殺之。」耽曰：「是可言也！天子所命，卽爲節度使矣！」卽日離眞，以獻甫自隨，軍府遂安。<span class="note">卽日離鎭，旣得「君命召，不俟駕」之義，亦所以遏亂原。以張獻甫自隨，則樊澤無所猜嫌，亦所以全獻甫也。離，力智翻。</span></p>

    <p class="origin"><span class="number">26</span>左僕射李揆自吐蕃還，甲子，薨於鳳州。<span class="note">李揆入吐蕃見二百二十八卷建中四年。蓋自吐蕃還赴興元，至鳳州而薨。</span></p>

    <p class="origin"><span class="number">27</span>韓游瓌<span class="kong1">遊</span>引兵會渾瑊於奉天。</p>

    <p class="origin"><span class="number">28</span>丙寅，加平盧節度使李納同平章事。</p>

    <p class="origin"><span class="number">29</span>丁卯，義王玼薨。<span class="note">玼，玄宗子。玼，音此，又且禮翻。</span></p>

    <p class="origin"><span class="number">30</span>朱滔攻貝州百餘日，馬寔攻魏州亦踰四旬，皆不能下。賈林復爲李抱眞說王武俊<span class="note">復，扶又翻。爲，于僞翻。說，輸芮翻。</span>曰：「朱滔志吞貝、魏，復值田悅被害，<span class="note">復，扶又翻。</span>儻旬日不救，則魏博皆爲滔有矣。魏博旣下，則張孝忠必爲之臣。<span class="note">張孝忠時鎭易、定。</span>滔連三道之兵，<span class="note">三道，謂幽州、易定、魏博。</span>益以回紇，<span class="note">時回紇遣兵助滔。</span>進臨常山，<span class="note">恆州常山郡，王武俊居之。</span>明公欲保其宗族，得乎！常山不守，則昭義退保西山，<span class="note">自常山南至趙州，皆恆冀巡屬。又西南抵刑州界，卽昭義巡屬，阻山以爲固。</span>河朔盡入於滔矣。不若乘貝、魏未下，與昭義合兵救之；滔旣破亡，則關中喪氣，朱泚不日梟夷，<span class="note">朱泚竊據關中，滔破則泚喪氣矣。</span>鑾輿反正，諸將之功，孰有居明公之右者哉！」武俊悅，從之。</p>

    <p class="origin">戊辰，武俊軍于南宮東南，抱眞自臨洺引兵會之，與武俊營相距十里。兩軍尚相疑，明日，抱眞以數騎詣武俊營；賓客共諫止之，抱眞命行軍司馬盧玄卿勒兵以俟，曰：「吾之此舉，繫天下安危，若其不還，領軍事以聽朝命亦惟子，勵將士以雪讎恥亦惟子。」言終，遂行。武俊嚴備以待之，抱眞見武俊，敍國家禍難，<span class="note">難，乃旦翻。</span>天子播遷，持武俊哭，流涕縱橫。<span class="note">縱，子容翻。</span>武俊亦悲不自勝，<span class="note">勝，音升。</span>左右莫能仰視，遂與武俊約爲兄弟，誓同滅賊。武俊曰：「相公十兄名高四海，<span class="note">李抱眞第十，故呼爲十兄。</span>曏蒙開諭，得棄逆從順，免葅醢之罪，享王公之榮。今又不間胡虜，<span class="note">間，古莧翻。王武俊本出於夷落。</span>辱爲兄弟，武俊當何以爲報乎！滔所恃者回紇耳，不足畏也。戰日，願十兄按轡臨視，武俊決爲十兄破之。」<span class="note">決爲，于僞翻。</span>抱眞退入武俊帳中，酣寢久之；武俊感激，等之益恭，指心仰天曰：「此身已許十兄死矣！」<span class="note">史言抱眞推心待武俊以成大功。</span>遂連營而進。</p>

    <p class="origin"><span class="number">31</span>山南地熱，上以軍士未有春服，亦自御裌衣。<span class="note">裌，音夾。</span></p>
  </div>
</body>
</html>
